ဒုတိယသမ္မတဦးမြင့်ဆွေ မြန်မာ့စီးပွားရေးလုပ်ငန်းရှင်များနှင့် (၂၂)ကြိမ်မြောက်ပုံမှန် တွေ့ဆုံဆွေးနွေးပွဲသို့ တက်ရောက်အမှာစကားပြောကြား
ရန်ကုန် ဒီဇင်ဘာ၁၄
ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီနှင့် မြန်မာ့စီးပွားရေးလုပ်ငန်းရှင်များ (၂၂)ကြိမ်မြောက် ပုံမှန်တွေ့ဆုံပွဲအခမ်းအနားကိုယနေ့ နံနက် ၉နာရီတွင် ရန်ကုန်မြို့ ၊ လမ်းမတော်မြို့နယ်၊ မင်းရဲကျော်စွာလမ်းရှိ ပြည်ထောင်စုသမ္မတမြန်မာနိုင်ငံ ကုန်သည်များနှင့် စက်မှုလက်မှုလုပ်ငန်းရှင်များ အသင်းချုပ် အစည်းအဝေး ခန်းမ၌ ကျင်းပရာ ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီဥက္ကဋ္ဌ၊ ဒုတိယသမ္မတဦးမြင့်ဆွေ တက်ရောက်အမှာ စကား ပြောကြားသည်။
တွေ့ဆုံဆွေးနွေးပွဲသို့ ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီဒုတိယဥက္ကဋ္ဌ၊ စီးပွားရေးနှင့်ကူးသန်း ရောင်းဝယ်ရေးဝန်ကြီးဌာန၊ ပြည်ထောင်စုဝန်ကြီးဒေါက်တာသန်းမြင့်၊စီမံကိန်းနှင့် ဘဏ္ဍာရေးဝန်ကြီး ဌာန၊ ပြည်ထောင်စုဝန်ကြီး ဦးစိုးဝင်း၊ ရန်ကုန်တိုင်းဒေသကြီးအစိုးရအဖွဲ့၊ စိုက်ပျိုးရေး၊ မွေးမြူရေး၊ သစ်တောနှင့် စွမ်းအင်ဝန်ကြီးဦးဟံထွန်း၊ အမြဲတမ်းအတွင်းဝန်များ၊ ညွှန်ကြားရေးမှူးချုပ်များ၊ ပြည်ထောင်စုသမ္မတမြန်မာ နိုင်ငံကုန်သည်များနှင့် စက်မှုလက်မှုလုပ်ငန်းရှင်များအသင်းချုပ်ဥက္ကဋ္ဌ၊ ဒုတိယဥက္ကဋ္ဌများနှင့် အဖွဲ့ဝင်များ၊ မြန်မာနိုင်ငံအလှကုန်အသင်း၊ မြန်မာနိုင်ငံ သစ်သီးဝလံ၊ ပန်းမန်နှင့် ဟင်းသီးဟင်းရွက်စိုက်ပျိုးထုတ်လုပ် တင်ပို့ရောင်းချသူများအသင်း၊ Myanmar Business Initiatives မှဟိုတယ်နှင့် ခရီးလုပ်ငန်းအဖွဲ့နှင့် ကုန်သွယ်မှုနှင့် ရင်းနှီးမြှုပ်နှံမှုလုပ်ငန်းအဖွဲ့တို့မှ တာဝန်ရှိသူများတက်ရောက်ကြသည်။
ရှေးဦးစွာဒုတိယသမ္မတဦးမြင့်ဆွေကအမှာစကားပြောကြားရာတွင်ပုဂ္ဂလိကကဏ္ဍဖွံ့ဖြိုးတိုးတက်ရေးမူဘောင်ပါကိစ္စရပ်များကိုပိုမိုထိရောက်စွာအကောင်အထည်ဖော်ဆောင်ရွက်နိုင်စေရန်အတွက်ပုဂ္ဂလိကကဏ္ဍဖွံြ႔ဖြိုးတိုးတက်ရေးကော်မတီကို၂၀၁၆ခုနှစ်၊ အောက်တိုဘာလ(၂၄)ရက်နေ့တွင် စတင်ဖွဲ့စည်းခဲ့ပါကြောင်း၊ နိုင်ငံ၏ စီးပွားရေးပြောင်းလဲတိုးတက်ရန်အတွက် လုပ်ငန်းများဆောင်ရွက် ရာတွင် တွေ့ကြုံနေရသည့် အခက်အခဲများကို အမြန်ဆုံးဖြေရှင်းနိုင်ရန်အတွက် ပုဂ္ဂလိကစီးပွားရေး လုပ်ငန်းရှင်များနှင့် ပုံမှန်တွေ့ဆုံဆွေး နွေးပွဲများကို၂၀၁၆ခုနှစ်၊ဒီဇင်ဘာလမှစတင်ပြီးကဏ္ဍအလိုက် ဖြေရှင်းဆောင်ရွက်ပေးလျက်ရှိရာ ယခုတွေ့ဆုံ ဆွေးနွေးပွဲသည်(၂၂)ကြိမ်မြောက်ဖြစ်ပြီး ပြီးခဲ့သည့် (၂၁)ကြိမ်မြောက် တွေ့ဆုံဆွေးနွေးပွဲအထိ စီးပွားရေး လုပ်ငန်းရှင်များ၏အခက်အခဲ အကြံပြု တင်ပြချက်များ အားလုံးကိုသက်ဆိုင်ရာစီးပွားရေးလုပ်ငန်းရှင်များထံသို့ကုန်သည်များနှင့် စက်မှုလက်မှုလုပ်ငန်းရှင်များအသင်းချုပ်မှတစ်ဆင့် အကြောင်းပြန်ကြား ပေးခဲ့ပြီးဖြစ်ပါ ကြောင်း။
ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီအနေဖြင့်စီးပွားရေးလုပ်ငန်းရှင်များ၏ အခက်အခဲအကြံပြု တင်ပြချက်များအပေါ် အမြန်ဖြေရှင်းဆောင်ရွက်ပေးနိုင်သည့် ကိစ္စရပ်များကိုအမြန်ဖြေရှင်းဆောင်ရွက် ပေးလျက်ရှိပါကြောင်း၊ ဥပမာအားဖြင့် ပြည်ပသို့ အပင်နှင့် အပင်ထွက်ပစ္စည်းများတင်ပို့ရာတွင် သီးနှံဓာတ်ကြွင်းပါဝင်မှု စစ်ဆေးထောက်ခံချက်( Phytosanitary Certificate - PC ) ကို နှစ်ကြိမ် လျှောက်ထားနေရခြင်း အားဖြေလျှော့ပေးရန် တင်ပြခဲ့ခြင်းအပေါ် တစ်ကြိမ်သာလျှောက်ထားရန် ဖြေလျှော့ ပေးနိုင်ခဲ့ပါကြောင်း။
နယ်စပ်ဒေသများမှ တရားမဝင်ကုန်ပစ္စည်းများ ဝင်ရောက်လာမှုကြောင့် အသေးစား၊ အငယ်စားနှင့် အလတ်စားစီးပွားရေးလုပ်ငန်းများရပ်တည်ရန် ခက်ခဲလာနိုင်သဖြင့် တရားမဝင်ကုန်ပစ္စည်းများကို တားဆီး ထိန်းချုပ်ပေးရန် တင်ပြလာမှုအပေါ်ပုဂ္ဂလိကကဏ္ဍ ဖွံ့ဖြိုးတိုးတက်ရေးကော်မတီအနေဖြင့် နယ်စပ်ဒေသနှင့် ထိစပ်လျက်ရှိသည့် တိုင်းဒေသကြီးနှင့် ပြည်နယ် (၉)ခုတွင် တရားမဝင်ကုန်ပစ္စည်းများကို တားဆီးထိန်းချုပ် နိုင်ရေးအတွက် အထူးအဖွဲ့များဖွဲ့စည်းပြီး ဖမ်းဆီးအရေးယူခဲ့ရာ ၂၀၁၈ခုနှစ် နိုဝင်ဘာလအထိ ဖမ်းဆီး အရေးယူမှု ၂၄၀ကြိမ် တန်ဖိုးငွေကျပ် ၅ ဒသမ ၁၃ဘီလီယံ ဖမ်းဆီးနိုင်ခဲ့ပါကြောင်း။
အချို့အချက်များသည် အချိန်ယူ၍ ဆက်လက်ဖြေရှင်းဆောင်ရွက်ပေးရမည့် လုပ်ငန်းများဖြစ်သည့် အတွက် လုပ်ငန်းကော်မတီ(၅)ရပ်မှ တာဝန်ရှိသူများအနေဖြင့် သက်ဆိုင်သည့် ဝန်ကြီးဌာနများနှင့် ပုဂ္ဂလိကစီးပွားရေးလုပ်ငန်းရှင်များတွေ့ဆုံပြီး ဆွေးနွေးပွဲများ ပြုလုပ်၍ ပြီးပြတ်သည်အထိ အဆင့်ဆင့် ဖြေရှင်းဆောင်ရွက်ပေးလျက်ရှိပါကြောင်း။
နိုင်ငံတော်၏ စီးပွားရေးဖွံ့ဖြိုးတိုးတက်စေရန် ဆောင်ရွက်သည့်နေရာတွင် ကုန်သွယ်ရေးကဏ္ဍသည် အရေးကြီးသောအခန်းကဏ္ဍတွင်တည်ရှိပြီး နှစ်စဉ်ကုန်သွယ်မှုပမာဏတိုးတက်စေရန် အစိုးရနှင့်ပုဂ္ဂလိက ကဏ္ဍများမှ တက်ညီလက်ညီပူးပေါင်းဆောင်ရွက်လျက်ရှိသည့်အတွက် ၂၀၁၇-၂၀၁၈ ဘဏ္ဍာရေးနှစ်တွင် ကုန်သွယ်မှုပမာဏသည်အမေရိကန်ဒေါ်လာ (၃၃ဒသမ၅၃)ဘီလီယံအထိဆောင်ရွက်နိုင်ခဲ့ပါကြောင်း၊ ၂၀၁၈ခုနှစ်၊ ဧပြီလမှ စက်တင်ဘာလထိ (၆)လတာကာလအတွင်း ကုန်သွယ်မှုပမာဏသည် အမေရိကန် ဒေါ်လာ(၁၈ဒသမ၃)ဘီလီယံကျော်၊ ၂၀၁၈-၂၀၁၉ ဘဏ္ဍာနှစ် အောက်တိုဘာလမှ နိုဝင်ဘာလကုန်တို့၏ ကုန်သွယ်မှုပမာဏမှာ အမေရိကန်ဒေါ်လာ(၅ဒသမ၅၀၆)ဘီလီယံအထိရရှိခဲ့ပြီး ယခင်နှစ် အလားတူကာလ ထက် အမေရိကန်ဒေါ်လာ(ဝဒသမ၃၅၃) ဘီလီယံပိုမိုဆောင်ရွက်နိုင်ခဲ့ပါကြောင်း။ အဆိုပါ ကုန်သွယ်မှုတွင် ပုဂ္ဂလိကကဏ္ဍမှ အမေရိကန်ဒေါ်လာ (၄ဒသမ၇၂၀) ဘီလီယံ ပါဝင်သည့်အတွက် ( ၈၆ရာခိုင်နှုန်း ) အထိ တိုးတက်ဆောင်ရွက်နိုင်သည်ကို တွေ့ရပါကြောင်း၊ ကုန်သွယ်မှုပမာဏများကို ကြည့်လျင် သွင်းကုန်တန်ဖိုး သည် ပို့ကုန်တန်ဖိုးထက် များနေသဖြင့် ပို့ကုန်များကိုတိုးမြှင့်ဆောင်ရွက်ပြီး သွင်းကုန်အစားထိုး ထုတ်လုပ် နိုင်ရေးကို ကြိုးစားကြစေလိုပါကြောင်း။
ပြည်ပရင်းနှီးမြှုပ်နှံသူများအနေဖြင့် ကမ္ဘာ့ဘဏ်ကထုတ်ပြန်သည့် Doing Business Report အပေါ်မူတည်၍ ရင်းနှီးမြှုပ်နှံမှုလုပ်ငန်းများကိုဆောင်ရွက်လျက်ရှိပါကြောင်း၊ ပြီးခဲ့သည့်အောက်တိုဘာ ၃၁ရက်တွင် ကမ္ဘာ့ဘဏ်ကထုတ်ပြန်ခဲ့သည Doing Business 2019 Report၌ မြန်မာနိုင်ငံ၏ အဆင့်သည် ယခင်နှစ်အဆင့်အတိုင်း ပြောင်းလဲမှုမရှိသော်လည်း အမှတ်တိုးမြှင့်ရရှိခဲ့ပါကြောင်း။ Ease of Doing Business အဆင့်ပိုမိုတိုးတက်ရရှိရေးအတွက် သက်ဆိုင်ရာ Indicator တစ်ခုချင်းအလိုက် ပြုပြင်ပြောင်းလဲမှုများကို အနည်းဆုံး (၃)ခုနှင့် အထက်ဆောင်ရွက်သွားကြရန်နှင့် ထိုသို့ ပြုပြင်ပြောင်းလဲမှု လုပ်ငန်းများ ဆောင်ရွက်ရာတွင် Action Plan များကိုစနစ်တကျရေးဆွဲပြီးရည်မှန်းချက်ထား၍ ဆောင်ရွက်သွားကြရန် (၆- ၁၂- ၂၀၁၈)ရက်နေ့တွင် ကျင်းပခဲ့သည့် အဋ္ဌမအကြိမ် ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီ အစည်းအဝေးတွင် ဆုံးဖြတ်ပြီး ဖြစ်ပါကြောင်း၊ မိမိတို့အနေဖြင့် Doing Business 2020 Report တွင် အဆင့်တိုးတက်စေရေးအတွက် ပြုပြင်ပြောင်းလဲမှုဆောင်ရွက်ရန် အချိန် ၅လသာ ကျန်ရှိသဖြင့် အမြန် အကောင်အထည်ဖော်ဆောင်ရွက်လျက်ရှိပါကြောင်း။
စီးပွားရေးလုပ်ကိုင်မှုလွယ်ကူချောမွေ့စေရေးကို အထောက်အကူဖြစ်စေရန် အထောက်အထား စာရွက်စာတမ်းလိုအပ်ချက်၊ လုပ်ဆောင်သည့်ကြာမြင့်ချိန်၊ ကုန်ကျစရိတ်စသည်တို့တွင် မလိုအပ်သည့် အဆင့်များကို ဖြေလျှော့ပေးရန်လိုအပ်ပါကြောင်း၊ ပြတင်းတစ်ပေါက်တည်းဝင်သွားပြီးလျှင် လုပ်ငန်းကိစ္စ အားလုံးပြီးပြည့်စုံသည့် Single Window စနစ်ကိုလည်းဆောင်ရွက်ရန်စီစဉ်လျက်ရှိပါကြောင်း။
ယနေ့ဆွေးနွေးပွဲတွင် ပါဝင်ဆွေးနွေးမည့်အသင်းအဖွဲ့များအနေဖြင့် ဆွေးနွေးမည့်ကဏ္ဍများနှင့် သက်ဆိုင်သည့်တာဝန်ရှိသူများ တက်ရောက်လာကြသည့်အတွက် မိမိတို့အသင်းအဖွဲ့များ တွေ့ကြုံနေရ သော အခက်အခဲများကိုပွင့်ပွင့်လင်းလင်းဆွေးနွေးတင်ပြကြစေလိုပါကြောင်းပြောကြားသည်။
ထို့နောက် ပုဂ္ဂလိကကဏ္ဍဖွံ့ဖြိုးတိုးတက်ရေးကော်မတီ ဒုတိယဥက္ကဋ္ဌ၊ စီးပွားရေးနှင့် ကူးသန်း ရောင်းဝယ်ရေးဝန်ကြီးဌာန၊ ပြည်ထောင်စုဝန်ကြီးဒေါက်တာသန်းမြင့်က ပုဂ္ဂလိကကဏ္ဍဖွံ့ဖြိုးတိုးတက်ရေး အတွက် နိုင်ငံတော်အစိုးရကဆောင်ရွက်ပေးနေမှု လုပ်ငန်းစဉ်များနှင့် စပ်လျဉ်း၍ ရှင်းလင်းပြောကြားသည်။
ယင်းနောက် စီမံကိန်းနှင့် ဘဏ္ဍာရေးဝန်ကြီးဌာန၊ ပြည်ထောင်စုဝန်ကြီး ဦးစိုးဝင်းက စီးပွားရေး လုပ်ငန်းရှင်များအနေဖြင့် လုပ်ငန်းများဆောင်ရွက်ရာတွင် လုပ်ငန်းဆောင်ရွက်မှု မှတ်တမ်း၊ အခြေပစ္စည်းများ စာရင်းနှင့် ပိုင်ဆိုင်မှုမှတ်တမ်းများကို စနစ်တကျဆောင်ရွက်ထားရှိရန်နှင့် MSMEs လုပ်ငန်းများအတွက် ချေးငွေရရှိရန် စီစဉ်ဆောင်ရွက်ထားရှိမှု အခြေအနေများနှင့်စပ်လျဉ်း၍ရှင်းလင်းပြောကြားသည်။
ထို့နောက် ပြည်ထောင်စုသမ္မတမြန်မာနိုင်ငံ ကုန်သည်များနှင့် စက်မှုလက်မှုလုပ်ငန်းရှင်များအသင်းချုပ်၊ ဥက္ကဋ္ဌ ဦးဇော်မင်းဝင်းက ပုဂ္ဂလိကကဏ္ဍဖွံံဖြိုးတိုးတက်ရေးအတွက် အစိုးရနှင့် ပုဂ္ဂလိက ပူးပေါင်း ဆောင်ရွက်သွားမည့် ဆွေးနွေးပွဲများ၊ ပို့ကုန်မြှင့်တင်ရေးဆိုင်ရာကိစ္စရပ်များနှင့် ကဏ္ဍအလိုက် လုပ်ငန်း ဆောင်ရွက်နေမှု အခြေအနေများကိုရှင်းလင်းတင်ပြသည်။
ယင်းနောက် မြန်မာနိုင်ငံအလှကုန်အသင်းဥက္ကဋ္ဌ ဦးကျော်မင်း၊ မြန်မာနိုင်ငံ သစ်သီးဝလံ၊ ပန်းမန်နှင့် ဟင်းသီးဟင်းရွက်စိုက်ပျိုးထုတ်လုပ် တင်ပို့ရောင်းချသူများအသင်း ဒုတိယဥက္ကဋ္ဌ ဒေါက်တာမြင့်စိန်၊ Myanmar Business Initiatives ၊ ဟိုတယ်နှင့် ခရီးလုပ်ငန်းအဖွဲ့ ဥက္ကဋ္ဌ ဦးကျော်မင်းလှိုင်နှင့် ကုန်သွယ်မှုနှင့် ရင်းနှီးမြှုပ်နှံမှုလုပ်ငန်းအဖွဲ့ဥက္ကဋ္ဌ ဦးမင်းထွန်းမြင့်တို့ကသက်ဆိုင်ရာလုပ်ငန်းကဏ္ဍများအလိုက် ကြုံတွေ့နေရ သည့် အခက်အခဲများနှင့် အကြံပြုချက်များကိုရှင်းလင်းဆွေးနွေးတင်ပြကြသည်။
အကြံပြု တင်ပြချက်များနှင့် စပ်လျဉ်း၍ ဒုတိယသမ္မတ၊ ပြည်ထောင်စုဝန်ကြီးများနှင့် တာဝန်ရှိသူများက ပေါင်းစပ်ညှိနှိုင်းဖြေရှင်းပေးသည်။
ယင်းနောက် ဒုတိယသမ္မတကနိဂုံးချုပ်အမှာစကားပြောကြားပြီး တွေ့ဆုံပွဲအခမ်းအနားကို ရုပ်သိမ်းခဲ့သည်။
