နေပြည်တော် စည်ပင်ဌာနမှူးနှစ်ဦးကို အဂတိလိုက်စားမှုဖြင့် မန္တလေးတိုင်းတရားလွှတ်တော်တွင် စတင်တရားစွဲဆို
နေပြည်တော် စည်ပင်သာယာရေး ကော်မတီ ဈေးများဌာန ဌာနမှူး ဦးမင်းလွင်စိုး နှင့် သားသတ်ရုံဌာနမှူးတို့ကို အဂတိလိုက်စားမှု တိုက်ဖျက်ရေးဥပဒေပုဒ်မ ၅၆ ဖြင့် အမှုဖွင့်ထားရာ အောက်တိုဘာ ၃၁ ရက် ညနေ လေးနာရီခွဲခန့်က မန္တလေးတိုင်းဒေသကြီး တရားလွှတ်တော်တွင် စတင်တရားစွဲဆို ရုံးထုတ်ခဲ့ကြောင်း သိရသည်။
နေပြည်တော်စည်ပင်သာယာရေးကော်မတီ ဈေးများဌာနမှူး (ဒုညွှန်ချုပ်) ဦးမင်းလွင်စိုးသည် သားသတ်လိုင်စင်ရရှိသူ ဦးဘိုဘိုဟန်ထံမှ ကျပ်သိန်း ၂၀ ကို ယခုနှစ် မတ်လအတွင်း လက်ခံ ရယူခဲ့ကြောင်း၊ သားသတ်ဌာန ဌာနမှူး ဒေါက်တာခိုင်စိုးလှသည်လည်း ဦးဘိုဘိုဟန်ထံမှ ကျပ် သိန်း ၄၀ ကို ယခုနှစ် မေလအတွင်း လက်ခံရယူ ခဲ့သည်ကို အဂတိလိုက်စားမှု တိုက်ဖျက်ရေးကော်မရှင်က စစ်ဆေးပေါ် ပေါက်ခဲ့၍ တရားစွဲဆိုခဲ့ခြင်းဖြစ်သည်။
“နေပြည်တော်စည်ပင်က ဌာနမှူးနှစ်ဦးကို ဒီနေ့ တိုင်းတရားလွှတ်တော်မှာ စတင် တရားစွဲတင်တာဖြစ်ပါတယ်။ ဒေါက်တာခိုင်စိုးလှကိုတော့ နိုဝင်ဘာ ၁၄ ရက်နေ့နဲ့ ဦးမင်းလွင်စိုးကိုတော့ ၁၅ ရက်နေ့ ပြန်လည်ချိန်းဆို လိုက်ပါတယ်”ဟု မန္တလေးတိုင်းဒေသကြီး တရားရေးဦးစီးမှူး ဦးမြင့်စိုးက ပြောကြားသည်။
ကျုံးတောင်ဘက် ‘လမ်းလျှောက်သြင်္ကန်’ နေရာတွင် ကျပ် ၁၀ သိန်းမှ သိန်း ၁၀၀ အထိ သတ်မှတ်ကာ ၅၄ နေရာနှင့် ကျုံးအရှေ့ဘက် ‘တောသြင်္ကန်’ အတွက် ဆိုင်ခန်းများကို အခမဲ့ဦးရာလူစနစ်ဖြင့် ချထားမည်
ကျုံးတောင်ဘက် (၂၆ ဘီလမ်း) တွင်ပြု လုပ်မည့်ပြုလုပ်မည့် “လမ်းလျှောက်သြင်္ကန်” နေရာတွင် ကျပ် ၁၀ သိန်းမှသိန်း ၁၀၀ အထိ သတ်မှတ်ကာ ၅၄ နေရာနှင့် ကျုံးအရှေ့ဘက် (၆၆လမ်း) တွင် “တောသြင်္ကန်” အတွက် ဆိုင်ခန်းများကို အခမဲ့ဦးရာလူစနစ်ဖြင့် ချထားပေးမည်ဖြစ်ကြောင်း စည်ပင်သာယာရေးကော်မတီမှ သတင်းရရှိသည်။
လမ်းလျှောက်သြင်္ကန်အဖြစ် ဆင်နွှဲမည့် ကျုံးတောင်ဘက်တွင် ရေကစားမဏ္ဍပ်ငယ်များကို သုံးပေနှင့် ခြောက်ပေအမြင့်သာတည် ဆောက်ရန်သတ်မှတ်ထားရာ ၁၀ ပေအကျယ် မဏ္ဍပ်ဆိုလျှင် ကျပ် ၁၀ သိန်း၊ ပေ၂၀ ဆိုလျှင် ကျပ်သိန်း ၂၀၊ ပေ ၃၀ အကျယ်ဆိုလျှင် ကျပ်သိန်း ၃၀ နှင့် ပေ ၁၀ အကျယ်ဆိုလျှင် ကျပ်သိန်းတစ်ရာနှုန်း စည်ပင်သာယာသို့ ပေးသွင်းရမည်ဟု သတ်မှတ်ထားကြောင်း စည်ပင်သာယာရေးကော်မတီမှ သိရသည်။
ထိုသို့ လမ်းလျှောက်သြင်္ကန်တွင် ဖျော်ဖြေရေးမပါဝင်သည့် ရေပက်မဏ္ဍပ်သီးသန့် သတ်မှတ်ထားရာ လမ်းတစ်ပြလျှင် မဏ္ဍပ်တစ်ခု၌ ဒီဂျေဖွင့်ခွင့်ပေးမည်ဟုလည်း သိရသည်။
လမ်းလျှောက်သြင်္ကန်တွင် ရေပက်မဏ္ဍပ်သီးသန့်သာ ခွင့်ပြုထားပြီး စတုဒိသာ ကျွေးခွင့်ရှိသော်လည်း ဈေးရောင်းခွင့်မရှိဘဲ မဏ္ဍပ်မရှိသူများအနေဖြင့် လမ်းလျှောက်သြင်္ကန်တွင် စတုဒိသာသီးသန့်ကျွေးလိုပါက စည်ပင်သာယာသို့ စာရင်းပေးနိုင်ပြီး စတုဒိသာ ကျွေးမွေးရန်နေရာကို စီစဉ်ပေးမည်ဖြစ်ကြောင်း သိရသည်။
ကျုံးအရှေ့ဘက် (၆၆လမ်း) တွင် လမ်း ၂၀ မှ၂၅ လမ်းအထိ ကျင်းပမည့် “တောသြင်္ကန်” ညဈေးတွင်မူ ၁၀ ပေအကျယ်ဆိုင်ခန်းများကို ဦးရာလူစနစ်ဖြင့် အခမဲ့ရောင်းချခွင့် ပေးသွားမည်ဖြစ်သည်။
စည်ပင်သာယာရေးကော်မတီဝင် ဦးကျော်ဆန်းမြင့်က “တောသြင်္ကန် ညဈေးအတွက် ရိုးရာမုန့်တွေကို FDA  ရော၊ စည်ပင်သာယာဈေးဌာနကပါ စစ်ဆေးသွားမှာပါ။ ၁၀ ပေအကျယ်ဆိုင်ခန်းတွေကို ရွက်ဖျင်တဲတွေ စည်ပင်သာယာက ဆောင်ရွက်ပေးမှာ ဖြစ်ပါတယ်။ စပေါ်ငွေကျပ် ၅၀၀၀၀ ပေးရမှာ ဖြစ်ပေမယ့် သတ်မှတ်စည်းကမ်းချက်တွေကို ဖောက်ဖျက်မှုမရှိဘူးဆိုရင် သြင်္ကန်အတက် နေ့ညမှာပဲ ဆိုင်တိုင်ရာရောက် ပြန်လည်ပေးမှာပါ” ဟု ပြောကြားသည်။
လူစည်ကား စိတ်ဝင်စားလည်ပတ်မှု မြင့်တက်ခဲ့သည့် ၂၀၁၇ ခုနှစ်က မန္တလေးလမ်းလျှောက်သြင်္ကန်သည်  ရေပက်မဏ္ဍပ် ၃၅ ခုသာရှိခဲ့သော်လည်း ယခုနှစ်တွင် ၅၄ ခုချထားပေးမည်ဖြစ်ရာ စိတ်ဝင်စားလျှောက် ထားမှုများပြားနေကြောင်း စည်ပင်သာယာမှ သိရသည်။
လူမှုကွန်ရက် စာမျက်နှာပေါ်တွင် ‘ဇီးပင်ကြီးစစ်တမ်း’ အမည်ဖြင့် အပိုင်းလိုက် ရေးသားခဲ့သော ဦးစီးအရာရှိအဆင့် ဆရာဝန် တစ်ဦးအား ဌာနဆိုင်ရာ စုံစမ်းစစ်ဆေးရေးအဖွဲ့က ခုံရုံးဖွဲ့စစ်ဆေး
အိသဥ္ဇာကျော်၊ မင်းသန့် 
လူမှုကွန်ရက် စာမျက်နှာပေါ်တွင် ‘ဇီးပင်ကြီး’ စစ်တမ်းအမည်ဖြင့် အပိုင်းလိုက် ရေးသားခဲ့သော ဦးစီးအရာရှိအဆင့် ဆရာဝန်တစ်ဦးအား ဌာနဆိုင်ရာ စုံစမ်းစစ်ဆေးရေး အဖွဲ့က ခုံရုံးဖွဲ့စစ်ဆေး လျက်ရှိကြောင်း သိရသည်။
‘ဇီးပင်ကြီး’ စစ်တမ်း ရေးသားခဲ့သော ဆရာဝန်မှာ မန္တလေးတိုင်းဒေသကြီး မိုးကုတ်မြို့နယ် ပြည်သူ့ကျန်းမာရေး ဦးစီးဌာနတွင် ဦးစီးအရာရှိ (သွားကျန်းမာ) ရာထူးဖြင့် တာဝန်ထမ်းဆောင်နေသည့် ဒေါက်တာစိုးသူရဇော်ဖြစ်ပြီး ယင်းသို့ရေးသားမှုနှင့် ပတ်သက်၍ ပြည်သူ့ကျန်းမာရေး ဦးစီးဌာနက တိုင်စာပေးပို့ တိုင်ကြားခဲ့ခြင်းဖြစ်သည်။
အဆိုပါ ကိစ္စနှင့်ပတ်သက်၍ ဒီဇင်ဘာ ၂၀ ရက်က ဌာနဆိုင်ရာ စုံစမ်းစစ်ဆေးရေးအဖွဲ့ဥက္ကဋ္ဌ ဒေါက်တာသန်းသန်းမြင့်ထံ ဆက်သွယ်မေးမြန်းရာ “ဒါက ဝန်ထမ်းဌာနဆိုင်ရာ ကိစ္စမို့ ပြောပေးလို့ မရသေးပါဘူး။ ပြောသင့်တာကျ ပြောပေးပါ့မယ်’’ ဟု ပြန်လည် ပြောကြားသည်။
ပြည်သူ့ကျန်းမာရေး ဦးစီးဌာနက တိုင်ကြားခဲ့သောတိုင်စာတွင် ဗဟိုဝန်ထမ်းတက္ကသိုလ် (အထက်မြန်မာပြည်) ၌ ၂၀၁၇ ခုနှစ် အောက်တိုဘာ ၉ ရက်မှ ဒီဇင်ဘာ ၁ ရက်အထိ အရာထမ်းလောင်းအခြေခံ (အထူး) သင် တန်းအမှတ်စဉ် (၅) တွင် တက်ရောက်ခဲ့သော ဦးစီးအရာရှိ (သွားကျန်းမာ) ဒေါက်တာစိုးသူရဇော် (သခ-၄၀၇၈) မိုးကုတ်မြို့နယ် ပြည်သူ့ကျန်းမာရေး ဦးစီးဌာန မန္တလေးတိုင်းဒေသကြီးအား ၎င်း၏ လူမှုကွန်ရက် ဖြစ်သော Facebook ပေါ်တွင် ဗဟိုဝန်ထမ်းတက္ကသိုလ် (အထက်မြန်မာပြည်) အပေါ် ရေးသားလာခြင်းနှင့် ပတ်သက်၍ ဇီးပင်ကြီးသင်တန်း တက်ရောက်ရာတွင် လိုက်နာရသော နေပုံ၊ ထိုင်ပုံများအား ဝေဖန်ထားခြင်း၊ ‘ဝန်ထမ်းသတ်၍ အစိုးရသေခြင်း’ ဟူသော ခေါင်းစဉ်ဖြင့် လာရောက် သင်ကြားသော သက်ဆိုင်ရာ ဘာသာရပ်များ၏ ဆရာ/ဆရာမများအား ဝေဖန်ထားခြင်း၊ ‘ပလုံ ပလုံ မြည်သွားသော ၂၅၂ သိန်းနှင့် ဖော်ရှိုးနိုင်ငံတော်ကြီး တည်ထောင်မှုခဏ်း’ ဟူသော ခေါင်းစဉ်ဖြင့် ဗဟိုဝန်ထမ်းတက္ကသိုလ် (ဇီးပင်ကြီး) ၏ စည်းကမ်းနှင့် နည်းစနစ်ပိုင်းဆိုင်ရာများကို ဝေဖန်ထားခြင်းဆိုသည့် အချက်များကို စွဲချက်တင် တိုင်ကြားခဲ့ခြင်း ဖြစ်သည်။
ယင်းစွဲချက်အရ ဦးစီးအရာရှိ (သွားကျန်းမာ) ဒေါက်တာစိုးသူရဇော်က အဘယ်ကြောင့် ဌာနဆိုင်ရာ အရေးယူ အပြစ်ပေးခြင်း မပြုထိုက်ကြောင်း စာဖြင့်ရှင်းလင်းချေပရန် ပြောကြားထားပြီး ချေပလွှာတွင် စွဲချက်နှင့် စပ်လျဉ်း၍ နှုတ်ဖြင့်စစ်ဆေးမှုကို ခံယူလိုခြင်း ရှိ မရှိ ထည့်သွင်းဖော်ပြရမည် ဖြစ်ကြောင်းနှင့် နှုတ်ဖြင့် စစ်ဆေးမှုကို ပြုလုပ်လိုပါက မန္တလေးတိုင်းဒေသကြီး ပြည်သူ့ကျန်းမာရေး ဦးစီးဌာနမှူး၊ နေပြည်တော် ပြည်သူ့ကျန်းမာရေး ဦးစီးဌာန ညွှန်ကြားရေးမှူး (စစ်ဆေးရေး)၊ မန္တလေးတိုင်းဒေသကြီး မိုးကုတ်မြို့နယ် ပြည်သူ့ကျန်းမာရေး ဦးစီးဌာနမှူးများ ပါဝင်သော ဌာနဆိုင်ရာ စုံစမ်းစစ်ဆေးရေးအဖွဲ့က ပြုလုပ်မည်ဖြစ်ကြောင်း ဌာနဆိုင်ရာ စုံစမ်းစစ်ဆေးရေးအဖွဲ့က ပေးပို့ထားသည့်စာတွင် ရေးသားဖော်ပြထားချက်အရ သိရသည်။
ဒေါက်တာ စိုးသူရဇော် ယင်းသို့ဌာနတွင်း စုံစမ်းစစ်ဆေးခံရခြင်းနှင့် ပတ်သက်ပြီး သွားဘက်ဆိုင်ရာ ဆေးတက္ကသိုလ် (မန္တလေး) ကျောင်းသားများသမဂ္ဂက သဘောထားကြေညာချက် တစ်ခု ထုတ်ပြန်ခဲ့သည်။
ယင်းထုတ်ပြန်ချက်တွင် ဇီးပင်ကြီး ဝန်ထမ်းတက္ကသိုလ်၏ စည်းမျဉ်းစည်းကမ်းများ ၊ သင်ကြားသော ဘာသာရပ်များနှင့် စီမံခန့်ခွဲမှုများအပေါ် ဒေါက်တာစိုးသူရဇော်က အပြုသဘောထောက်ပြ ဝေဖန်ခဲ့ခြင်း ဖြစ်ကြောင်း၊ စစ်ဆေးမှုများ လုပ်ဆောင်ရာတွင် အရေးယူခံရသည့် ဝန်ထမ်းကို ပြင်ဆင်ချိန် မရှိစေရန် ရည်ရွယ်ချက်ဖြင့် ဒီဇင်ဘာ ၂၁ ရက် နံနက် ၉ နာရီတွင် ခုံရုံးတင် စစ်ဆေးမည်ကို ပြင်ဆင်ချိန် မရရှိစေရန် ရည်ရွယ်ချက်ဖြင့် ဒီဇင်ဘာ ၁၉ ရက် နံနက် ၁၀ နာရီခွဲမှသာ အသိပေး အကြောင်းကြားစာ ပေးပို့ခဲ့ကြောင်း၊ စွဲချက်များသည် နိုင်ငံ့ဝန်ထမ်းဥပဒေများနှင့် လျော်ညီမှု မရှိသည့်အပြင် နိုင်ငံသားတစ်ဦး၏ လွတ်လပ်စွာ ပြောဆိုပိုင်ခွင့်ကိုလည်း ချိုးဖောက်ကြောင်း ဖော်ပြထားသည်။
နိုင်ငံဝန်ထမ်းဥပဒေနှင့် မညီဘဲ လုပ်ပိုင်ခွင့် အာဏာကို အလွဲသုံးစားပြုလုပ်ကာ ဒေါက်တာစိုးသူရဇော်အား ခုံရုံးတင် စစ်ဆေးမှုအပေါ် ပြင်းပြင်းထန်ထန် ကန့်ကွက်ရှုတ်ချကြောင်း၊ ကျန်းမာရေးနှင့် အားကစားဝန်ကြီး ဌာနအနေဖြင့်လည်း မိမိတို့ဌာနတွင်းရှိ ဝန်ထမ်းများကို ကာကွယ်မှု အပြည့်အဝပေးရန် တိုက်တွန်းကြောင်း၊ ယခုကိစ္စနှင့် ပတ်သက်ပြီး ဒေါက်တာစိုးသူရဇော်အား အခြားသောဖိနှိပ်မှုများ ရှိလာပါက သမဂ္ဂအနေဖြင့် ထိထိရောက်ရောက် တုံ့ပြန်မည် ဖြစ်ကြောင်း ကြေညာချက်တွင် ဖော်ပြထားသည်။
စွဲချက်တင် တိုင်ကြားခံရသည့် ဒေါက်တာစိုးသူရဇော်မှာ သွားဆရာဝန်တစ်ဦးဖြစ်ပြီး သွားဘက်ဆိုင်ရာ ဆေးတက္ကသိုလ် (မန္တလေး) မှ ကျောင်းသားကျောင်းသူများဖြင့် ဖွဲ့စည်းထားသည့် Dental Donation Group မှ အဖွဲ့ဝင် တစ်ဦးဖြစ်ပြီး ယင်းအဖွဲ့မှာ မန္တလေးတိုင်းဒေသကြီး ကျေးရွာများ၊ မြို့နယ်များရှိ ပရဟိတကျောင်းများတွင် ကလေးငယ်များအား ကျန်းမာရေးနှင့် ပတ်သက်ပြီး သင်ကြားပေးခြင်း၊ ကလေးငယ်များနှင့်အတူ ဆော့ကစားခြင်း၊ ကျောင်းဝင်းကျောင်းပြင် သန့်ရှင်းရေး ပြုလုပ်ပေးခြင်းများကို လုပ်ဆောင်ပေးနေသည့် လူမှုအဖွဲ့အစည်း တစ်ခုဖြစ်သည်။
မြန်မာနိုင်ငံတွင် ဗဟိုဝန်ထမ်းတက္ကသိုလ် လေ့ကျင့်ရေးကျောင်း နှစ်ကျောင်းရှိပြီး အထက်မြန်မာပြည် ဝန်ထမ်းများမှာ ဇီးပင်ကြီးတက္ကသိုလ်သို့ တက်ရောက်ကြရကာ အောက်မြန်မာပြည် ဝန်ထမ်းများမှာ ဖောင်ကြီးတက္ကသိုလ်သို့ တက်ရောက်ကြရသည်။ ဇီးပင်ကြီး သင်တန်းကျောင်းအား ၁၉၆၅ ခုနှစ်တွင် စတင်ဖွင့်လှစ်ခဲ့သည်။
နိုင်ငံကူးလက်မှတ် ပြုလုပ်ပေးမည်ဟုဆိုပြီး ထိုင်းအလုပ်ရှင်က မြန်မာလုပ်သား ၅၀ ကျော်၏လစာထဲမှ အဆမတန် ဖြတ်တောက်ထားသည့် လုပ်အားခများ အလုပ်သမားများ၏ ဆန္ဒပြမှုကြောင့် ပြန်ရ
နိုင်ငံကူးလက်မှတ် ပြုလုပ်ပေးမည်ဟုဆိုပြီး ထိုင်းအလုပ်ရှင်က မြန်မာလုပ်သား ၅၀ ကျော်ထံမှ တစ်ဦးလျှင် ဘတ် ၁၈၅၀၀ အား လုပ်အားခများထဲမှ ဖြတ်တောက်ထားမှုကို ပြန်ပေးရန် စက်တင်ဘာ ၁၂ ရက်က အလုပ်သမားများက အလုပ်မဆင်းဘဲ ဆန္ဒပြမှုကြောင့် အလုပ်ရှင်က ဖြတ်တောက်ထားသည့်ငွေများ ပြန်လည်ပေးခဲ့ရကြောင်း သတင်းရရှိသည်။
ထိုင်းနိုင်ငံ ပထုန်ဌာနီမြို့နယ် စိုင်းနိုင်းနယ်မြေရှိ ဝနချိုင်းပရိဘောဂစက်ရုံတွင် အလုပ်လုပ်ကိုင်နေသည့် မြန်မာလုပ်သား ၅၀ ကျော်ကို နိုင်ငံကူးလက်မှတ် ပြုလုပ်ပေးမည်ဟုဆိုကာ အလုပ်သမားများ၏ လုပ်အားခထဲမှ တစ်ဦးလျှင် ဘတ် ၁၈၅၀၀ နှုန်း လစဉ်အချိုးကျ ဖြတ်တောက်ခဲ့သော်လည်း နိုင်ငံကူးလက်မှတ်မှာ တစ်နှစ်ကျော်ကြာသည်အထိ မပြုလုပ်ပေးသဖြင့် အလုပ်သမားများက ထိုငွေများ ပြန်တောင်းခဲ့ခြင်းဖြစ်သည်။
သို့သော် ထိုင်းလုပ်ငန်းရှင်က ပြန်မပေးသည့်အတွက် အလုပ်မဆင်းဘဲ ဆန္ဒပြခဲ့ရာ နောက်ဆုံးတွင် အလုပ်သမားများထံမှ ဖြတ်တောက်ထားသည့် ငွေများကို ပြန်လည်ပေးအပ်ခဲ့ရကြောင်း ထိုင်းအခြေစိုက် အလုပ်သမား ကူညီစောင့်ရှောက်ရေး အဖွဲ့ဖြစ်သည့် AAC အဖွဲ့မှ ကိုရဲမင်းက စက်တင်ဘာ ၁၃ ရက်တွင် ပြောကြားသည်။
“လုပ်ငန်းရှင်က ပတ်စ်ပို့ လုပ်ပေးမယ်ဆိုပြီး အလုပ်သမားတွေဆီက တစ်ဦးကို ဘတ် ၁၈၅၀၀ ကို လစာထဲက အချိုးကျ ဖြတ်ထားတယ်။ ဒါပေမဲ့ ပတ်စ်ပို့က တစ်နှစ်ကျော်ကြာတဲ့အထိ မလုပ်ပေးတဲ့အတွက် အလုပ်သမားတွေက သူတို့ငွေတွေ ပြန်တောင်းတော့ မပေးဘူး။ ဒါကြောင့် အလုပ်သမားတွေက အလုပ်မဆင်းဘဲ ဆန္ဒပြကြတော့ ရဲတွေခေါ်ပြီး အထဲဝင်ခိုင်းတာတွေ ဘာတွေလုပ်တယ်။ ဒါပေမဲ့ အလုပ်သမားတွေက မဝင်ဘဲ ကျွန်တော်တို့ AAC အဖွဲ့ရောက်တဲ့အထိ အပြင်မှာပဲနေပြီး တောင်းတယ်။ နောက်ဆုံး အလုပ်ရှင်က သူတို့ငွေတွေကို ပြန်ပေးလိုက်ရတယ်” ဟု ကိုရဲမင်းက ပြောကြားသည်။
ပြီးခဲ့သည့် သြဂုတ်လ နောက်ဆုံးပတ်ကလည်း ထိုင်းနိုင်ငံ ပထုန်ဌာနီမြို့နယ်ရှိ အသားလုံးစက်ရုံတွင် အလုပ်လုပ်ကိုင်နေသည့် မြန်မာလုပ်သား ၁၅၀ ကျော်က အလုပ်သမား အခွင့်အရေး ချိုးဖောက်ခံရမှု၊ လုပ်အားခ ခေါင်းပုံဖြတ်ခံရမှုများကြောင့် အလုပ်မဆင်းဘဲ ဆန္ဒပြခဲ့သည့်အတွက် အလုပ်သမားများ၏ တောင်းဆိုချက်များကို အလုပ်ရှင်က လက်ခံခဲ့ရသည်။
ဂျူဗင်တပ်စ်အသင်းသမိုင်းတစ်လျှောက် ချန်ပီယံလိဂ်တွင် စတုတ္ထမြောက်ဟက်ထရစ်သွင်းယူသူအဖြစ် ဒီဘားလား မှတ်တမ်းဝင်
အင်္ဂါနေ့ကကစားခဲ့သည့်ချန်ပီယံလိဂ်ပွဲစဉ် ယန်းဘွိုင်းစ်အသင်းနှင့်ပွဲတွင် ဟက်ထရစ်သွင်းယူနိုင်ခဲ့ သည့် အာဂျင်တီးနားတိုက်စစ်မှူး ဒီဘားလားသည်ဂျူဗင်တပ်စ်အသင်း သမိုင်းတစ်လျှောက် ချန်ပီယံလိဂ်ပြိုင်ပွဲတွင် စတုတ္ထမြောက်ဟက်ထရစ် သွင်းယူနိုင်သူအဖြစ် မှတ်တမ်းဝင်ခဲ့သည်။ ဒီဘားလားသည် ယန်းဘွိုင်းစ်အသင်းကို ဂျူဗင်တပ်စ်အသင်းက အိမ်ကွင်း၌ (၃-၀)ဂိုးဖြင့် အနိုင်ရရှိခဲ့သောပွဲတွင် ပွဲချိန် (၅)မိနစ်၊ (၃၃)မိနစ်နှင့် (၆၉)မိနစ်များတွင် ဂိုးများသွင်းယူပေးခဲ့ခြင်းလည်းဖြစ်သည်။
ဒီဘားလားမတိုင်မီ ဂျူဗင်တပ်စ်အသင်းသမိုင်းတစ်လျှောက် ချန်ပီယံလိဂ်ပြိုင်ပွဲတွင် ဟက်ထရစ်သွင်းယူနိုင်ခဲ့သော ကစားသမားများမှာ တိုက်စစ်မှူး ဖိလစ်ပိုအင်ဇာဂီ၊ ဒယ်လ်ပီယာရိုနှင့် ကွင်းလယ်လူ ဗီဒယ်လ်တို့ဖြစ်ကြောင်း သိရသည်။
လက်ရှိအချိန်တွင် ဘိုလော့ဂ်နာအသင်းနည်းပြအဖြစ် ဆောင်ရွက်နေသည့် ဖိလစ်ပိုအင်ဇာဂီသည် ၁၉၉၈ ခုနှစ်၊ မတ်လအတွင်းကစားခဲ့သော ဒိုင်နမိုကိဗ်အသင်းကို ဂျူဗင်တပ်စ်အသင်း (၄-၁)ဂိုးဖြင့် အနိုင်ရရှိခဲ့သည့်  ကွာတားဖိုင်နယ်ပွဲတွင် ဟက်ထရစ်တစ်ကြိမ်၊ ၂၀၀၀ ခုနှစ်၊ စက်တင်ဘာလအတွင်းကစားခဲ့သော ဟမ်းဘတ်အသင်း နှင့် ဂျူဗင်တပ်စ်အသင်း (၄)ဂိုးစီသရေကျခဲ့သည့်အုပ်စု အဆင့်ပွဲတွင် တစ်ကြိမ်၊ စုစုပေါင်း (၂)ကြိမ်တိုင် ဟက်ထရစ်သွင်းယူနိုင်ခဲ့သည်။
ဒယ်လ်ပီယာရိုသည် ၁၉၉၈ ခုနှစ်၊ ဧပြီလအတွင်းကစားခဲ့သည့် မိုနာကိုအသင်းကို (၄-၁)ဂိုးဖြင့် အနိုင်ရရှိခဲ့သောဆီမီးဖိုင်နယ်ပွဲတွင် ဟက်ထရစ်သွင်းယူခဲ့ပြီး၊ ဗီဒယ်လ်မှာမူ ၂၀၁၃ ခုနှစ်၊ နိုဝင်ဘာအတွင်း ကစားခဲ့သည့် ကိုပင်ဟေဂင်အသင်းကို (၃-၁)ဂိုးဖြင့် အနိုင်ရရှိခဲ့သောအုပ်စုအဆင့်ပွဲစဉ်တွင် ဟက်ထရစ်သွင်းယူခဲ့ခြင်းဖြစ်သည်။
"ယန်းဘွိုင်းစ်အသင်းနှင့်ပွဲအပြီးတွင် ဟက်ထရစ်ရှင် ဒီဘားလားက "" ဒီလိုပွဲမျိုးကို ကျွန်တော်လိုချင်ခဲ့တာပါ၊ ကျွန်တော်တို့အသင်းက လမ်းကြောင်းမှန်ပေါ် ပြန်လည်ရောက်ရှိလာပါပြီ။ ပွဲတိုင်းကို အာရုံစူးစိုက်မှုအထူး ကောင်းမွန်စွာ ကစားနေနိုင်တယ်။ ကျွန်တော်က အခြားကစားသမားတွေလိုပဲ ပွဲတိုင်းမှာ ပါဝင်ကစားချင်ပါတယ်။ ပြီးခဲ့တဲ့ရာသီမှာတုန်းက ရာသီအစမှာသာ ဂိုးတွေသွင်းနိုင်ခဲ့ပြီး နောက်ပိုင်းမှာ ကျွန်တော်ရဲ့ ခြေစွမ်းမတည်ငြိမ်ခဲ့ပါဘူး။ ဒီရာသီမှာ အဲဒီအခြေအနေမျိုးမဖြစ်အောင် ကျွန်တော် ပိုပြီးကြိုးစားနေပါတယ်"" ဟု ပြောကြားခဲ့သည်။"
"ယန်းဘွိုင်းစ်အသင်းနှင့်ပွွဲတွင် ပွဲပယ်ပြစ်ဒဏ်ကြောင့် တိုက်စစ်မှူး စီရော်နယ်လ်ဒို ဝင်ရောက်မကစားနိုင်ခဲ့ဘဲ ယင်းအခြေအနေနှင့်ပတ်သက်၍ ဒီဘားလားက ""သူမပါတဲ့အချိန်မှာ ကျွန်တော်တို့အသင်းကစားပုံ သက်သောင့်သက်သာပိုရှိတယ်လို့ ကျွန်တော်ထင်ပါတယ်။ ဒါပေမဲ့ သူပါ၊ မပါပါ ကစားပုံကောင်းမွန်အောင် ကျွန်တော်တို့ ပြင်ဆင်ရပါမယ်"" ဟု မှတ်ချက်ပြုခဲ့သည်။"
အပြောင်းအရွှေ့ကာလလျှော့ချရန် ဘင်နီတက်ဇ်အကြံပြု
Photo:
နယူးကာဆယ်အသင်းနည်းပြ ဘင်နီတက်ဇ်က ဇန်နဝါရီအပြောင်းအရွှေ့ ကာလကို တစ်လကြာထားရှိရန် မလိုအပ်ဘဲ (၁၅)ရက်သာ ထားရှိသင့်သည်ဟု အကြံပြုပြောကြားခဲ့သည်။
ကလပ်အသင်းများအနေဖြင့် မိမိလိုအပ်သောကစားသမားကို အမှန်တကယ်ခေါ်ယူမည်ဆိုပါက (၁၅)ရက်မှာလုံလောက်သည် ဟု ဘင်နီတက်ဇ်က ပြောကြားခဲ့သည်။
""" ဇန်နဝါရီအပြောင်းအရွှေ့ကာလကို အများဆုံး(၁၅)ရက်ပဲ ထားရှိသင့်ပါတယ်။ ဇန်နဝါရီ(၁)ရက်နေ့ဆိုရင် ကျွန်တော်တို့တွေ ကစားသမားသစ်ခေါ် ဖို့ အသင့်ဖြစ်နေပါပြီ။ ဒီကိစ္စကို UEFA မှာ ကျွန်တော် ဆွေးနွေးခဲ့ဖူးပါတယ်"" ဟု ဘင်နီတက်ဇ်က ပြောကြားခဲ့သည်။"
ရှဉ့်တက်ရာမှ ထရန်စဖော်မာပျက်ပြီး မကွေးမြို့နှင့် ရေနံချောင်းမြို့တို့တွင် လျှပ်စစ်မီး ငါးရက်ဆက်ပြတ်တောက်ကာ ပြည်သူများ ရေအခက်တွေ့
မကွေးတိုင်းဒေသကြီး မကွေးမြို့၊ မကြီးကန်ကျေးရွာအနီးရှိ ပင်မလျှပ်စစ်ဓာတ်အား ခွဲရုံအတွင်းရှိ ထရန်စဖော်မာပေါ်သို့ ဧပြီ ၃၀ ရက် နံနက် ၆ နာရီကျော်က ရှဉ့်တက်ရာမှ Phase ထရန်စဖော်မာနှစ်လုံး ပျက်စီးပြီး မကွေးမြို့နှင့် ရေနံချောင်းမြို့တို့တွင် လျှပ်စစ်မီး ငါးရက်ဆက် ပြတ်တောက်ကာ ပြည်သူများ ရေအခက်အခဲ ကြုံတွေ့နေရကြောင်း သိရသည်။
ပျက်စီးခဲ့သည့် ထရန်စဖော်မာများ နေရာတွင် အစားထိုးရန် စစ်ကိုင်းတိုင်းဒေသကြီး ညောင်ပင်ကြီး လျှပ်စစ်ဓာတ်အားခွဲရုံမှ သယ်ဆောင်လာသည့် ထရန်စဖော်မာနှင့် ဆက်စပ်ပစ္စည်းများ မကွေးမြို့သို့ မေ ၄ ရက် နံနက်က ရောက်ရှိခဲ့ကြောင်း၊ သို့သော် မူလထရန်စဖော်မာများ ဖယ်ရှားရန်နှင့် အစားထိုးမည့် ထရန်စဖော်မာများ တပ်ဆင်ပြီး ဆီထည့်စမ်းသပ်ရန် မေ ၄ ရက်မှ နောက်ထပ် အနည်းဆုံး သုံးရက်ကျော် ကြာမြင့်ဦးမည်ဖြစ်ကြောင်း မကွေးမြို့ လျှပ်စစ်ခွဲရုံမှူး ဦးဇော်ဖိုးလှိုင်က The Daily Eleven သတင်းစာသို့ ပြောကြားသည်။
ယင်းသို့ ထရန်စဖော်မာများ ပျက်စီးခဲ့မှုကြောင့် မကွေးမြို့ လျှပ်စစ်ဓာတ်အားခွဲရုံမှ လျှပ်စစ်ပမာဏ ၇၅ ရာခိုင်နှုန်းခန့် ပြတ်တောက်လျက်ရှိကြောင်း၊ ထို့ကြောင့် ကျန်ရှိလျှပ်စစ်လိုင်း တစ်လိုင်းဖြင့် မကွေးမြို့ပေါ် ရပ်ကွက်များနှင့် ရေနံချောင်းမြို့အတွက် အုပ်စုလေးစုခွဲ၍ တစ်နေ့လျှင် ခြောက်နာရီ အလှည့်ကျ လျှပ်စစ်မီး ပေးဝေလျက်ရှိကြောင်း၊ လျှပ်စစ်မီး စတင်ပြတ်တောက်ခဲ့သည့် ဧပြီ ၃၀ ရက် ညနေပိုင်းမှစ၍ မကွေးမြို့ပေါ်ရပ်ကွက် အချို့တွင် ရေအခက်အခဲများ ကြုံတွေ့လာရပြီး ဆေးရုံ၊ စာသင်တိုက်၊ စာသင်ကျောင်း စသည့်အနေရာများအတွက် လူမှုရေး ပရဟိတအဖွဲ့များ၊ ဌာနဆိုင်ရာများက ရေလှူဒါန်း ပေးနေရကြောင်း သိရသည်။
“ကျွန်တော်တို့ တတ်နိုင်သမျှ နေ့နေ့ညည ကြိုးစားနေပါတယ်။ အဲဒီကနေမှ ဝန်အားအပြည့် မပေးနိုင်တောင်မှ အလင်းရောင်လေး ရရှိရေး၊ အဓိက ရေရရှိရေးအတွက် အလှည့်ကျမီးအားပေး စနစ်နဲ့ နိုင်တဲ့ဝန်ကို မျှပြီးပေးနေရပါတယ်” ဟု မကွေးမြို့ လျှပ်စစ်ဓာတ်အားခွဲရုံမှ ခွဲရုံမှူး ဦးဇော်ဖိုးလှိုင်က ပြောကြားသည်။
“ရာသီဥတုက ပူပြင်းလွန်းတဲ့ အချိန်မှာ မီးကရက်ဆက် ပြတ်သွားတော့ လူတွေမှာ နေစရာမရှိပါဘူး။ အဓိကတော့ ရေအခက်အခဲတွေ ဖြစ်ပါတယ်။ ကမ်းနားက မြစ်ရေသယ်ရောင်းသူတွေဆီမှာပေမယ့် သူတို့ကလည်း အလျဉ်မီအောင် မပေးနိုင်ပါဘူး။ လျှပ်စစ်မီးက ရနိုင်သမျှ အလှည့်ကျ ပေးထားတော့ မီးလာတဲ့ အချိန်လေးမှာ ရေအတွက် အဓိက စီစဉ်ရပါတယ်။ ဒါပေမဲ့ အဲဒီလာတဲ့အချိန်လေးမှာပဲ လူတွေက စုသုံးရတော့ အချိန်ပြည့်လည်း သုံးမရကြပါဘူး။ လျှပ်စစ်မီး ပြန်လည်ရရှိရေးအတွက် ဆောင်ရွက်ပေးနေသူတွေကိုလည်း ကိုယ်ချင်းစာပါတယ်” ဟု မကွေးမြို့ စိုးကောမင်းရပ်မှ ပြည်သူတစ်ဦးက ပြောကြားသည်။
မကွေးမြို့ ရွာသစ်ရပ်ကွက်မှ ဦးကျော်စွာက “အပြစ်လည်း မပြောချင်ပါဘူး။ ဒါတွေက စက်ပစ္စည်းရဲ့ သဘောတရားအရတော့ ဖြစ်မှာပါပဲ။ အခန့်မသင့်လို့ တိရစ္ဆာန်တွေကြောင့် ဖြစ်သွားတယ် ဆိုတာကတော့ သူတို့အမြဲတမ်း ပြောနေတာပေါ့။ မြွေဝင်တယ်၊ ကြွက်ဝင်တယ်၊ အခုတစ်ခါလည်း ရှဉ့်ဝင်တယ်။ အဲဒီလိုဟာမျိုးကို မဖြစ်အောင် ကျွန်တော်တို့က ဘယ်လိုကာကွယ် တားဆီးနိုင်မလဲ။ ကျွန်တော်က ပြည်သူတစ်ယောက်အနေနဲ့ နားမလည်ဘူး။ ဒါပေမဲ့ ဒါမျိုးတွေကို ကာကွယ်တားဆီးနိုင်မယ် ဆိုရင်တော့ ဒီလိုပြဿနာ မဖြစ်ပါဘူး” ဟု ပြောကြားသည်။
“လျှပ်စစ်မီး လေးငါးရက် ပြတ်သွားတယ် ဆိုတာက ကျွန်တော်တို့ မြို့ပေါ်နေ ပြည်သူတွေအနေနဲ့ မီးမရှိတာ၊ အလင်းရောင် မရှိတာက နေလို့ရပါတယ်။ သောက်သုံးရေ မရှိရင်တော့ နေလို့မရပါဘူး။  သုံးရေအတွက် အခုလို အတိုင်းအတာ တစ်ခုအနေနဲ့ သုံးနာရီခြားတစ်ခါ၊ ခြောက်နာရီခြားတစ်ခါ ပေးနေတာတော့ အဆင်ပြေပါတယ်။ ရေရှည် နောက်တစ်ကြိမ် ဒါမျိုးဖြစ်လာရင် ဘယ်လိုစီစဉ်မယ် ဆိုတာတော့ စဉ်းစားထားသင့်ပါတယ်။ ဒီလို အကြီးကြီး ဖြစ်မသွားအောင် ဘယ်လိုကာကွယ်မလဲ။ ဖြစ်သွားရင်ကော ဘယ်လိုအမြန်ဆုံး ဆောင်ရွက်ပေးမလဲ ဆိုတာကို လက်ရှိအစိုးရနဲ့ ဝန်ကြီးဌာနတွေ အနေနဲ့ ကျွန်တော်တို့ ပြည်သူတွေအတွက် ကြိုပြီးစဉ်းစားထားသင့်ပါတယ်” ဟု ဦးကျော်စွာက ဆက်လက် ပြောကြားသည်။
မကွေးမြို့ လျှပ်စစ်ဓာတ်အားခွဲရုံမှ ပျက်စီးသွားသည့် ထရန်စဖော်မာများအား အစားထိုးရန် နေပြည်တော်မှ လျှပ်စစ်ဝန်ထမ်းများလည်း လာရောက်ပူးပေါင်းလျက်ရှိကြောင်း  လျှပ်စစ်မီး ရက်ရှည်ပြတ်တောက် နေမှုကြောင့် မကွေးမြို့ပေါ်ရှိ စက်ပစ္စည်းဆိုင်များတွင် မီးစက်များလည်း အဝယ်လိုက်နေကြောင်း မကွေးမြို့နေ ပြည်သူအချို့သည် ရေချိုးရန်အတွက် မီးလာသည့် အပိုင်းအလိုက် ဆွေမျိုးနီးစပ်နှင့် မိတ်ဆွေများအိမ်သို့ သွားရောက်ရခြင်း ဧရာဝတီမြစ်သို့ဆင်း၍ ရေချိုးရခြင်းများ ရှိလာကြောင်း သိရသည်။
လာလီဂါပြိုင်ပွဲအား အမေရိက၌ကျင်းပမည့်အစီအစဉ်ကို မက်ဆီအပါအဝင် အသင်းခေါင်းဆောင်များ ကန့်ကွက်မည်
ဘာစီလိုနာအသင်းခေါင်းဆောင် မက်ဆီအပါအဝင် လာလီဂါကလပ်အသင်း ၂၀ ၏ အသင်းခေါင်းဆောင်များသည် လာလီဂါပြိုင်ပွဲအား အမေရိက၌သွားရောက် ကျင်းပမည့်အစီအစဉ်ကို စုပေါင်းလက်မှတ်ရေးထိုး၍ ကန့်ကွက်သွားမည်ဖြစ်ကြောင်း သိရသည်။
လာလီဂါနှင့် ဆီဂန်ဒါ (ဒုတိယတန်း) ပြိုင်ပွဲများအား ကျင်းပနေသည့် စပိန် ပရော်ဖက်ရှင်နယ်ဘောလုံးလိဂ် (LFP) သည် အမေရိကန်အခြေစိုက် Relevant ကုမ္ပဏီနှင့် ပူးပေါင်း၍ လာလီဂါမြောက်အမေရိကအဖွဲ့အား ဖွဲ့စည်းတည်ထောင်ထားပြီး တစ်ရာသီလျှင် လာလီဂါပွဲစဉ်တစ်ပွဲကို အမေရိကန် (သို့မဟုတ်) ကနေဒါ နိုင်ငံ၌ သွားရောက်ကျင်းပရန် သဘောတူညီမှုရရှိထားသည်။
Relevant သည် အားကစားနှင့် ဖျော်ဖြေရေးကုမ္ပဏီဖြစ်ပြီး ရာသီကြို International Champions Cup (ICC) ပြိုင်ပွဲအား မြောက်အမေရိက၌ ဦးဆောင်ကျင်းပလျက်ရှိသည်။ LFP နှင့် Relevant သည် ၁၅ နှစ် စာချုပ်ချုပ်ဆိုရန် သဘောတူညီမှုရထားပြီး ပွဲကျင်းပမည့်ရက်စွဲ၊ အချိန်နှင့် ကစားမည့်ပွဲစဉ်တို့ကို အတည်မပြုရသေးသော်လည်း ယခုရာသီမှာပင် စတင်နိုင်ဖွယ်ရှိကြောင်း စပိန်မီဒီယာများက ခန့်မှန်းဖော်ပြလျက်ရှိသည်။ သို့သော် စပိန်ဘောလုံးသမားများအဖွဲ့ (AFE) က ယင်းအစီအစဉ်ကို ကန့်ကွက်ကြောင်း ကြေညာထားပြီး LFP အနေဖြင့် မိမိတို့နှင့် ဆွေးနွေးတိုင်ပင် ခြင်းမရှိကြောင်း ဝေဖန်ထားသည်။ စပိန်အခြေစိုက် AS သတင်းစာ၏ဖော်ပြချက်အရ မက်ဆီ (ဘာစီလိုနာ)၊ ရာမို့စ် (ရီးယဲလ်)၊ ဂိုဒင် (အက်သလက်တီကို) တို့ပါဝင်သည့် ကလပ်အသင်း ၂၀ ၏ အသင်းခေါင်းဆောင်များသည် သြဂုတ် ၂၂ ရက်က AFE ရုံးချုပ်၌တွေ့ဆုံဆွေးနွေး၍ ယင်းအစီအစဉ်အား ကန့်ကွက်ကြောင်း စုပေါင်း  လက်မှတ်ရေးထိုးမည်ဖြစ်ကြောင်း သိရသည်။
LFP ၏ ဒါရိုက်တာတစ်ဦးဖြစ်သူ အော်စကာမာယိုကမူ ယခုအစီအစဉ်မှာ မြောက်အမေရိကအတွက်သာမက လာလီဂါပြိုင်ပွဲနှင့် ကလပ်အသင်းများအတွက်ပါ အကျိုးရှိကြောင်း သုံးသပ်ပြောကြားထားသည်။
မြောက်ကိုရီးယားအား စိတ်ရှည်သည်းခံမှု ကုန်ဆုံးသွားပြီဖြစ်ကြောင်း ထရန့် ပြောကြား
ရန်လိုသော မြောက်ကိုရီးယား အစိုးရအား ထိန်းချုပ်ရန် ရွေးချယ်စရာ နည်းလမ်းအားလုံးကို စဉ်းစားသည့် ၎င်း၏ မူဝါဒအား ဂျပန်ထံမှ ထောက်ခံမှု ရခဲ့ပြီးနောက် အမေရိကန် သမ္မတ ဒေါ်နယ်ထရန့်က မြောက်ကိုရီးယားအား မဟာဗျူဟာအရ စိတ်ရှည်သည်းခံမှု အချိန်သည် ကုန်ဆုံးသွားပြီဖြစ်ကြောင်း နိုဝင်ဘာ ၆ ရက်တွင် ပြောကြားခဲ့သည်။ မြောက်ကိုရီးယား၏ နျူကလီးယားလက်နက် စီမံကိန်းအတွက် သံတမန်ရေးရာ ဖြေရှင်းနည်းကို ကျော်လွန်၍ ဝါရှင်တန်က စဉ်းစားနိုင်ပြီး စစ်ရေးစွက်ဖက်မှုကို ရွေးချယ်နိုင်ကြောင်း ထရန့်က ပြောကြားခဲ့ဖူးသည်။
မြောက်ကိုရီးယား၏ နျူကလီးယား စီမံကိန်းသည် ယဉ်ကျေးသောကမ္ဘာနှင့် အပြည်ပြည်ဆိုင်ရာ ငြိမ်းချမ်းရေးနှင့် တည်ငြိမ်ရေးကို ခြိမ်းခြောက်မှုဖြစ်ကြောင်း အာရှ ခရီးစဉ် ဒုတိယမြောက်နေ့တွင် ထရန့်က ပြောကြားခဲ့သည်။ မဟာဗျူဟာအရ စိတ်ရှည်သည်းခံမှုခေတ်သည် ကုန်ဆုံးသွားပြီဖြစ်ကြောင်း အိမ်ရှင် ဂျပန်ဝန်ကြီးချုပ် ရှင်ဇိုအာဘေးနှင့် ယှဉ်တွဲရပ်လျက် ထရန့်က ပြောကြားခဲ့သည်။
မြောက်ကိုရီးယားက ၎င်း၏နိုင်ငံအား ကျော်၍ ဒုံးများပစ်ခတ်မှုနှင့် နိုင်ငံအား ပင်လယ်ထဲသို့ နစ်မြှုပ်ပစ်မည်ဟု ခြိမ်းခြောက်မှု ကြုံခဲ့ရသည့် ဂျပန်၏ ဝန်ကြီးချုပ် အာဘေးကလည်း ထရန့်၏ အလျှော့မပေးသော ရပ်တည်ချက်အား ထောက်ခံခဲ့သည်။ မြောက်ကိုရီးယား၏ နျူကလီးယားနှင့် ဒုံးစီမံကိန်းများ အပါအဝင် ရန်စသော လုပ်ရပ်များအား ထိန်းချုပ်ရာတွင် ရွေးချယ်စရာ နည်းလမ်းအားလုံး ရှိနေကြောင်း ထရန့်၏ မူဝါဒကို ၎င်းတို့က အမြဲတမ်းထောက်ခံကြောင်း အာဘေးက ပြောကြားခဲ့သည်။
ဂျပန်၏ ပိတ်ဆို့အရေးယူမှုသစ်အရ မြောက်ကိုရီးယား လူပုဂ္ဂိုလ်များနှင့် အဖွဲ့အစည်း ၃၅ ခု၏ ပိုင်ဆိုင်မှုများအား ထိန်းချုပ်သွားမည်ဟု အာဘေးက ကြေညာခဲ့သည်။
ပြီးခဲ့သော စက်တင်ဘာတွင် မြောက်ကိုရီးယား၏ နောက်ဆုံး နျူကလီးယား စမ်းသပ်မှုနှင့် ဒုံးပစ်လွှတ်မှုများစွာ ပြုလုပ်ခဲ့အပြီး ကုလသမဂ္ဂက အထီးကျန် မြောက်ကိုရီးယား အစိုးရအား ပြင်းထန်သော ပိတ်ဆို့အရေးယူမှုများစွာ ချမှတ်ခဲ့သည်။
ပိတ်ဆို့ အရေးယူမှုသစ်များသည် မြောက်ကိုရီးယားအား ၎င်း၏ လက်နက်စီမံကိန်းများအတွက် အပြစ်ပေးရန်အပြင် ၁၉၇၀ ပြည့်လွန်နှစ်များနှင့် ၁၉၈၀ ပြည့်လွန်နှစ်များတွင် ဂျပန်နိုင်ငံသားများအား ပြန်ပေးဆွဲမှု ပြဿနာကို ဖြေရှင်းရန်အတွက် ကြိုးပမ်းရန်လည်း ရည်ရွယ်ကြောင်း အာဘေးက ပြောကြားခဲ့သည်။ ယင်းကာလများတွင် ဂျပန်နိုင်ငံသား အချို့သည် မြောက်ကိုရီးယား အေးဂျင့်များ၏ ဖမ်းဆီးခြင်း ခံရပြီး သူလျှိုများအဖြစ် လေ့ကျင့်ပေးခံခဲ့ရကြောင်း သိရသည်။
ပြီးခဲ့သော ဆယ်စုနှစ် လေးခုခန့်က ကျောင်းမှ နေအိမ်သို့ ပြန်လာစဉ် ပြန်ပေးဆွဲခံခဲ့ရသော အသက် ၁၃ နှစ်အရွယ် သမီးဖြစ်သူ မီဂူမီယိုကိုတာ၏ မိဘနှစ်ဦးကို ထရန့်က နိုဝင်ဘာ ၆ ရက်နှောင်းပိုင်းတွင် တွေ့ဆုံခဲ့သည်။
အမေရိကန် ဗုံးကြဲလေယာဉ်များက ကိုရီးယားကျွန်းဆွယ်ပေါ် ပျံသန်းလေ့ကျင့်မှုနှင့် မြောက်ကိုရီးယားက နောက်ထပ် နျူကလီးယား သို့မဟုတ် ဒုံးစမ်းသပ်နိုင်ဟု စိုးရိမ်မှုများ မြင့်တက်နေချိန်တွင် ထရန့်က အာရှခရီးစဉ် သွားရောက်ခဲ့ခြင်းဖြစ်သည်။ မည်သည့်အာဏာရှင်မျှ အမေရိကန်၏ စိတ်ပိုင်းဖြတ်မှုအား လျှော့မတွက်သင့်ကြောင်း ထရန့်က ၎င်း၏ ခရီးစဉ်အစတွင် နိုဝင်ဘာ ၅ ရက်၌ ပြောကြားခဲ့ရာ မြောက်ကိုရီးယားနှင့် ၎င်း၏ လူငယ်ခေါင်းဆောင် ကင်ဂျုံအွန်တို့ကို ရှင်းရှင်းလင်းလင်း သတိပေးလိုက်ခြင်း ဖြစ်သည်။
Ref: AFP
စနစ်တစ်ခုပြောင်းရန်အတွက် ပေးဆပ်ခဲ့သည့် နိုင်ငံရေးအကျဉ်းသားဟောင်းများကို တန်ဖိုးထား အသိအမှတ်မပြုပါက အမျိုးသားပြန်လည်သင့်မြတ်ရေးကဲ့သို့ ကိစ္စရပ်များကို အယုံအကြည်မရှိကြောင်း ဦးကိုကိုကြီး ပြောကြား
စနစ်တစ်ခုပြောင်းရန်အတွက် ပေးဆပ်ခဲ့သည့် နိုင်ငံရေးအကျဉ်းသားဟောင်းများကို တန်ဖိုးထား အသိမှတ်မပြုပါက အမျိုးသား ပြန်လည်သင့်မြတ်ရေးကဲ့သို့ ကိစ္စရပ်များကို အယုံအကြည်မရှိကြောင်း ရှစ်လေးလုံးပါတီ ဖြစ်မြောက်ရေးဦးဆောင်အဖွဲ့တာဝန်ခံ ဦးကိုကိုကြီးက ပြောကြားသည်။
‘Memory of the Past’ ဟု အမည်ပေးထားသည့် အကျဉ်းထောင်၊ နိုင်ငံရေးအကျဉ်းသားများနှင့် အကျဉ်းသားများ၏ ဘဝကိုထင်ဟပ်စေသည့် ဓာတ်ပုံပြခန်းဖွင့်ပွဲနှင့် နိုင်ငံရေးအကျဉ်းသားများ ကူညီစောင့်ရှောက်ရေးအသင်း (AAPP) ၏ ဖွဲ့စည်းတည်ထောင်ခြင်း (၁၈) နှစ်ပြည့်အခမ်းအနားကို ရန်ကုန်တိုင်းဒေသကြီး၊ မြောက်ဒဂုံမြို့နယ်ရှိ AAPP ရုံးခန်းတွင် မတ် ၂၃ ရက်ကပြုလုပ်ခဲ့ပြီး အခမ်းအနား၌ ဦးကိုကိုကြီးက အမှတ်တရစကားပြောကြားရာတွင် ယင်းကဲ့သို့ ထည့်သွင်းပြောကြားခဲ့ခြင်းဖြစ်သည်။
“လူ့အဖွဲ့အစည်းမှာ စနစ်တစ်ခုကနေတစ်ခုကို ပြောင်းဖို့အတွက် ပေးဆပ်ခဲ့တဲ့ စွန့်လွှတ်ခဲ့တဲ့သူတွေ အဲဒီနိုင်ငံရေးအကျဉ်းသားအဟောင်းတွေကို ဒီလူ့အဖွဲ့အစည်းကမှ တန်ဖိုးမထားရင် အသိမှတ်မပြုရင် ကျွန်တော်တော့ အယုံအကြည်မရှိဘူး။ အမျိုးသားပြန်လည်သင့်မြတ်ရေးတို့ ဘာတို့ဆိုတဲ့ကိစ္စကို။အတိတ်မရှိတဲ့လူမျိုးဟာ အနာဂတ်မရှိဘူးလို့ ကျွန်တော်တို့ အဲဒီလို ဆိုရိုးစကားရှိပါတယ်။ ပြီးခဲ့တာတွေ ပြီးပါစေတော့လို့လွယ်လွယ်ကူကူလေး ပြောလိုက်တဲ့စကားက သိပ်တာဝန်မဲ့ လွန်းအားကြီးပါတယ်။ ကျွန်တော်တို့လည်း ပြန်လှန်ဖို့ ရည်ရွယ်ချက်မရှိဘူး။ ပြန်ပြီး လက်စားချေဖို့ ရည်ရွယ်ချက်မရှိဘူး။ သို့သော် ဖြတ်သန်းခဲ့တဲ့ဘဝတွေနဲ့ သူတို့ရဲ့ပေးဆပ်မှု တွေနဲ့ပတ်သက်လို့ကတော့ ထိုက်ထိုက်တန်တန် အသိအမှတ်ပြုဖို့ တာဝန်ရှိတယ်လို့ ကျွန်တော်တော့ ဒီလိုပဲ ခံယူပါတယ်” ဟု ဦးကိုကိုကြီးက ပြောကြားသည်။
နိုင်ငံရေးအကျဉ်းသားဟောင်းများ၏  စိတ်၊ ခန္ဓာဒဏ်ရာများကို ကုစားပေးသည့်ကိစ္စကို နိုင်ငံတကာတွင် ကျယ်ကျယ်ပြန့်ပြန့်ရှိကြောင်း၊ သဘာဝဘေးအန္တရာယ်ကြောင့် ဒုက္ခခံစားရသည့်သူများ၊ လူလုပ်သည့် ဘေးအန္တရာယ်ကြောင့် ဒုက္ခခံစားရသူများကို လူမှုစီးပွား၊ ကျန်းမာရေးနှင့်ဆိုင်သော အကူအညီများပေးသည့်ကိစ္စမှာ နိုင်ငံတကာတွင် ဘာသာရပ်ကြီးတစ်ခုအနေဖြင့် လေးလေးနက်နက် လုပ်ဆောင်ကြကြောင်း ဦးကိုကိုကြီးက ဆိုသည်။
“ကျွန်တော်တို့ ယုံကြည်မှုတည်ဆောက်နေတယ်။ အမျိုးသားပြန်လည်သင့်မြတ်ရေးကို တည်ဆောက်နေတယ်လို့ ပြောနေတယ်။ ဟုတ်ပါပြီ။ တကယ်လည်း လိုအပ်ပါတယ်။ ဒါပေမဲ့ ဘယ်သူတွေကို၊ ဘယ်လူတန်းစားတွေကို ဘယ်လိုပုံစံမျိုးနဲ့တည်ဆောက်မလဲဆိုတဲ့  Target တွေက များပါတယ်။ များတာက ပထမဦးစားပေး၊ ဒုတိယဦးစားပေးဆိုတာ စဉ်းစားပြီး လုပ်ရမယ်။ ဒါပေမဲ့ အခုလုပ်နေတဲ့ အမျိုးသားပြန်လည်သင့်မြတ်ရေး Target တွေထဲမှာ ကျွန်တော်တို့မပါဘူး ဖြစ်နေတယ်။ ကျွန်တော်တို့ နိုင်ငံရေးအကျဉ်းသားတွေရဲ့ အမျိုးသားပြန်လည်သင့်မြတ်ရေးကလည်း အင်မတန်ရေးအကြီးပါတယ်။ အင်မတန်လိုအပ်ပါတယ်” ဟု ရှစ်လေးလုံးပါတီ ဖြစ်မြောက် ရေးဦးဆောင်အဖွဲ့ဝင် ဦးမင်းဇေယျက ပြောကြားသည်။
အထူးသဖြင့် နာမည်မထင်မရှား နိုင်ငံရေးအကျဉ်းသားများကို ဦးစားပေးပြီး ကူညီထောက်ပံ့ပေးသင့်ကြောင်း ၈၈ မျိုးဆက်ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ ဦးမင်းကိုနိုင်က တိုက်တွန်းသည်။
“လူဆိုတဲ့သတ္တဝါက အသိအမှတ်ပြုမှုကို  လိုလားပါတယ်။ အဲဒီအခါကျတော့ မမေ့ဘူးဆိုတာ အပြင်ကလူတွေကို ဒါကို သတိရနေတယ်။ အသိအမှတ်ပြုနေတယ်။ ငါတို့နိုင်တဲ့နည်းနဲ့ မင်းတို့နောက်မှာ ရှိနေတယ်ဆိုတာ အနည်းဆုံးပြနိုင်ခဲ့တယ်လို့ ကျွန်တော်မြင်တယ်။ အဲဒီတော့ တစ်လျှောက်လုံးမှာ တချို့ကိစ္စတွေက အငြင်းပွားဖွယ်စရာရှိတယ်။ အထူးသဖြင့် အညတရတွေ  တော်တော်သူတို့ ဘဝတွေ စာနာဖို့ကောင်းတယ်။ အဆက်အသွယ်မမီတဲ့လူတွေ လက်လှမ်းဝေးတဲ့လူတွေ သူတို့မိသားစုတွေဆီကို မရောက်ခဲ့နိုင်တဲ့  ကူညီပံ့ပိုးမှုတွေကိုလည်း ကျွန်တော်တို့ ကြားခဲ့ရတာပေါ့။ ဒီကနေ့ ဒီအချိန်မှာ ပိုပြီးတော့ လင်းလာတာ ပွင့်လာဖြစ်လာတဲ့အတွက်ကြောင့် သူတို့အလုပ်တွေက ပြန်ပြီးတော့ ကုစားတဲ့ အလုပ်တွေကျရင် သူတို့ကို ဦးစားပေးပြီးတော့ လုပ်စေချင်တာကို တိုက်တွန်းချင်တာပါပဲ”ဟု ဦးမင်းကိုနိုင်က ပြောကြားသည်။
နိုင်ငံရေးအကျဉ်းသားများသာမက စနစ်အပြောင်းအလဲတွင် နစ်နာခဲ့ရသည့်သူများအား ပြန်လည်ကုစားသွားမည့်အစီအစဉ်များမှာ အမျိုးသားပြန်လည်သင့်မြတ်ရေးအတွက် အဓိကကျကြောင်း ဦးကိုကိုကြီးက ပြောကြားသည်။
“နိုင်ငံရေးအကျဉ်းသားတွေကို ဘဝတွေ ပြန်လည်ထူထောင်ရေးကိစ္စ စောင့်ရှောက်ရေးကိစ္စတွေကို ပြောတဲ့အခါမှာ ကျွန်တော် အသွင်ကူးပြောင်းရေးကာလတရားမျှတမှုဆိုတဲ့ အခန်းကဏ္ဍ အင်မတန်အရေးကြီးတယ်ဆိုတာကို ကျွန်တော်က အဓိကထားပြောချင်ပါတယ်။ ဆိုတော့ စနစ်တစ်ခုကနေ တစ်ခုကို ပြောင်းပေါ့။ အထူးသဖြင့် အာဏာရှင်စနစ်ကနေပြီးတော့ ဒီမိုကစနစ်ကို ပြောင်းတဲ့အခါမှာ ထိခိုက်နစ်နာခဲ့ကြတဲ့သူတွေ နိုင်ငံရေးအကျဉ်းသားတင်မကဘူး၊ တိုင်းရင်းသားဒေသမှာ စစ်ပွဲကြောင့် ခြေပြတ်၊ လက်ပြတ် ကိုယ်လက်အင်္ဂါ ချွတ်ယွင်းသွားတဲ့လူတွေ  အိုးအိမ်စွန့်ခွာသွားရတဲ့ လူတွေကအစ နောက်ဆုံးပြောရင် တပ်မတော်သား မိသားစုတွေကအစ ဒီစနစ်တစ်ခုကြောင့် သားကောင်ဖြစ်သွားတဲ့လူတွေ။ အထူးသဖြင့် တတိယနိုင်ငံရောက်သွားပြီး အခုထက်ထိ ပြန်မလာနိုင်ဘူး။ နိုင်ငံမဲ့ဖြစ်သွားတဲ့လူတွေ။ အဲဒီလူတွေအားလုံးဟာ အသွင်ကူးပြောင်းရေး ကာလတရားမျှတမှုအရ သူတို့ကို အသိအမှတ်ပြုဖို့၊ တန်ဖိုးထားဖို့ သူတို့နစ်နာခဲ့ရတာတွေကို ပြန်ပြီးကုစားသွားဖို့ အစီအစဉ်တွေ အဲဒါတွေဟာ အမျိုးသားပြန်လည်သင့်မြတ်ရေးအတွက် အဓိကကျတယ်” ဟု ဦးကိုကိုကြီးက ပြောကြားသည်။
“Memory of the Past”  ဟု အမည်ပေးထားသည့် ဓာတ်ပုံပြခန်းတွင် နိုင်ငံရေးအကျဉ်းသားဟောင်းများ၏ မှတ်တမ်းဓာတ်ပုံများ၊ နိုင်ငံရေးအကျဉ်းသားများ ထောင်အတွင်းပြုလုပ်ထားသော လူအသုံးအဆောင်များ၊ ခေတ်အဆက်ဆက်နိုင်ငံရေးလှုပ်ရှားမှုနှင့်ဆိုင်သော မှတ်တမ်းဓာတ်ပုံများ၊ ကွယ်လွန်သွားကြသော နိုင်ငံရေးအကျဉ်းသားဟောင်းများစာရင်း၊  ပျောက်ဆုံးသွားသော နိုင်ငံရေးအကျဉ်းသားဟောင်းများစာရင်း  စသည့်မှတ်တမ်းမှတ်ရာများကို ခင်းကျင်းပြသထားပြီး အဆိုပါပြခန်းကို အပတ်စဉ် တနင်္လာနေ့မှ သောကြာနေ့အထိ ဖွင့်လှစ်မည်ဖြစ်၍ စနေနေ့နှင့်တနင်္ဂနွေနေ့တို့တွင်  သွားရောက်လေ့လာလိုပါက ကြိုတင်အကြောင်းကြားရမည်ဖြစ်ကြောင်း သိရသည်။
ပြည်နယ်တိုင်း ယာဉ်အို၊ ယာဉ်ဟောင်း အပ်နှံရာတွင် ရန်ကုန်တိုင်းလိပ်စာဖြင့် အပ်နှံပြီး စလစ်ထုတ်ယူမှုများ ရှိနေသဖြင့် ရန်ကုန်တိုင်းအတွင်းမှ အပ်နှံသည့် ယာဉ်ကိုသာ ရန်ကုန်ပါမစ် ထုတ်ပေးရန် ဆောင်ရွက်လျက်ရှိ ဟုဆို
ပြည်နယ်တိုင်း ယာဉ်အို၊ ယာဉ်ဟောင်း အပ်နှံရာတွင် ရန်ကုန်တိုင်း လိပ်စာဖြင့် အပ်နှံပြီး စလစ်ထုတ်ယူမှုများ ရှိနေသဖြင့် ရန်ကုန်တိုင်းအတွင်းမှ အပ်နှံသည့်ယာဉ်ကိုသာ ရန်ကုန်ပါမစ် ထုတ်ပေးရန် ဆောင်ရွက်လျက် ရှိကြောင်း ရန်ကုန်တိုင်းဒေသကြီး အစိုးရအဖွဲ့ လျှပ်စစ်၊ စက်မှုလက်မှုနှင့် လမ်းပန်းဆက်သွယ်ရေးဝန်ကြီး ဒေါ်နီလာကျော်က ဒီဇင်ဘာ ၁၃ ရက်တွင်ပြုလုပ်သည့် ဒုတိယအကြိမ် ရန်ကုန်တိုင်းဒေသကြီးလွှတ်တော် ပဉ္စမပုံမှန် အစည်းအဝေး (၂၃) ရက်မြောက်နေ့တွင် ပြောကြားသည်။
အဆိုပါကိစ္စအား မင်္ဂလာတောင်ညွန့်မြို့နယ် မဲဆန္ဒနယ် အမှတ် (၂) လွှတ်တော်ကိုယ်စားလှယ် ဦးရန်အောင်က နယ်အရည်ကျို ကားများအား ရန်ကုန်လိပ်စာဖြင့် စလစ်ထုတ်ပေးနေပါသောကြောင့် မလိုအပ်ဘဲ နယ်ကားများ ရန်ကုန်သို့ တရားမဝင် ဝင်ရောက်နေသည့် ကိစ္စအား စိစစ်ဆောင်ရွက်ပေးရန် အစီအစဉ် ရှိ၊ မရှိ သိရှိလိုကြောင်း မေးခွန်းအား ဝန်ကြီးဒေါ်နီလာကျော်က ပြန်လည်ဖြေကြားရာတွင် ထည့်သွင်းပြောကြား ခဲ့ခြင်းဖြစ်သည်။
“ယခင်ရန်ကုန်တိုင်းဒေသကြီး အစိုးရအဖွဲ့ ညွှန်ကြားချက်အရ ၂၀၁၅ ဇန်နဝါရီ ၁ ရက်နေ့ကစပြီး ရန်ကုန်တိုင်း ဒေသကြီးအတွင်း လိပ်စာပြောင်းလဲ လျှောက်ထားတဲ့ ကားပါကင် ထောက်ခံချက် ရရှိမှ ဆောင်ရွက်ပေးရန် အကြောင်းကြားလို့ ကုန်းလမ်းပို့ဆောင်ရေး ညွှန်ကြားမှု ဦးစီးဌာန အနေနဲ့ လိပ်စာပြောင်းလဲ မော်တော်ယာဉ်များကို လိပ်စာပါနေရာတွင် ကားပါကင်ရှိကြောင်း၊ ထောက်ခံချက်နဲ့ နယ်ဝင်လက်ခံ ဆောင်ရွက်ပေးတာကို ဧပြီ ၁ ရက် ၂၀၁၆ ရက်စပြီး ရက်ဆိုင်းလိုက်ပါတယ်။ ယခု လွှတ်တော်ကိုယ်စားလှယ်ကြီး မေးမြန်းတဲ့ မေးခွန်းနဲ့ပတ်သက်ပြီး ကျွန်မတို့ တခြားပြည်နယ်တိုင်း ယာဉ်အို၊ ယာဉ်ဟောင်းတွေ အပ်နှံတာကို ရန်ကုန်တိုင်း လိပ်စာဖြင့် စလစ်ထုတ်ယူနေတဲ့ အချို့သော ကိစ္စရပ်တွေ ရှိနေတဲ့အတွက် လွှတ်တော်ကိုယ်စားလှယ်ကြီးရဲ့ မေးခွန်းကို ရရှိပြီးတဲ့ အချိန်ကစပြီး ကျွန်မတို့အနေနဲ့ စိစစ်ဆောင်ရွက်လျက် ရှိပါတယ်။ နောက် SKD နဲ့ ပြည်တွင်းထုတ်ယာဉ်များနဲ့ ပတ်သက်ပြီး သီးခြားကန့်သတ် ညှိနှိုင်းရန် ကျွန်မတို့ အနေနဲ့ ပြည်ထောင်စု ဝန်ကြီးဌာနနဲ့ ညှိနှိုင်းလျက်ရှိပါတယ်။ သီးခြားကန့်သတ် ညှိနှိုင်းမှု အခြေအနေမှာ ရှိပါတယ်။ ဒါကြောင့်မို့ ယခုလက်ရှိမှာတော့ ယာဉ်အို၊ ယာဉ်ဟောင်း အပ်နှံပြီး အစားထိုး တင်သွင်းတဲ့ ယာဉ်များအတွက် ရန်ကုန်တိုင်းမှ အပ်နှံတဲ့ ယာဉ်ကိုသာလျှင် ရန်ကုန်တိုင်းပါမစ် ထုတ်ပေးရန် အတွက် စတင်ပြီး စီစဉ်ဆောင်ရွက်လျက် ရှိပါတယ်” ဟု ဒေါ်နီလာကျော်က ဆိုသည်။
“ကျွန်တော်တို့ ရန်ကုန်မှာ အရည်ကျိုတဲ့ကားနဲ့ မိတ္ထီလာကနေ အရည်ကျိုပြီးတော့ ရန်ကုန်တိုင်းလိပ်စာနဲ့ တင်သွင်းခွင့်စလစ် ရရှိထားတာတွေ ရှိပါတယ်။ ဒါက ဥပဒေက လွဲချော်နေတဲ့ အချက်အဖြစ် ကျွန်တော့်မှာ ခိုင်မာတဲ့ အချက်အလက်တွေ ရှိပါတယ်။ ဒီဖြစ်စဉ်တွေ အဆက်မပြတ် ဖြစ်ပေါ်နေပါက ရန်ကုန်တိုင်း ဒေသကြီးအတွင်း အရည်ကျို စလစ်များဖြင့် တင်သွင်းလာသော ကားများသည် ရန်ကုန်တိုင်းက ကားတွေက သီလဝါမှာ အရည်ကျိုပြီးတော့ ကျန်ပြည်နယ်နဲ့ တိုင်းများသည် မြင်းခြံမှာ အရည်ကျိုရပါတယ်။ ဒီလိုနည်းနဲ့ ဝင်လာတဲ့ ကားတွေက ရန်ကုန်မြို့ ယာဉ်ကြောကျပ်တည်းမှုကို ပိုဖြစ်ပေါ်စေမှာ ဖြစ်ပါတယ်။ ကိုယ်ပိုင်ယာဉ် နံပါတ်အနက်တွေသာ မကပါဘူး။ Taxi များပါ ဒီလိုမျိုး ဝင်ရောက်နေတာ ဖြစ်ပါတယ်” ဟု ဦးရန်အောင်က ပြောကြားသည်။
ထိန်ပင်သုသာန်အနီးရှိ အမှိုက်ပုံမီးလောင်ကျွမ်းမှု ခြောက်ရက်မြောက်နေ့တွင် မီးထိန်းနိုင်ပြီဖြစ်ပြီး အတွင်းလှိုက်၍ လောင်နေသည့်မီးကို ဆက်လက် ငြှိမ်းသတ်လျက်ရှိ
ထိန်ပင်သုသာန်အနီးရှိ အမှိုက်ပုံ မီးလောင်ကျွမ်းမှု ခြောက်ရက်မြောက်နေ့တွင် မီးထိန်းနိုင်ပြီဖြစ်ပြီး အတွင်း၌လှိုက်၍ လောင်နေသည့်မီးကို ဆက်လက် ငြှိမ်းသတ်လျက်ရှိကြောင်း သိရသည်။
ဧပြီ ၂၁ ရက်မှ စတင်လောင်ကျွမ်းခဲ့သည့် ထိန်ပင်သုသာန်အနီးရှိ အမှိုက်ပုံမီးလောင်ကျွမ်းမှုကို ဧပြီ ၂၆ ရက်အထိ ကြိုးစား ငြှိမ်းသတ်လျက်ရှိပြီး အမှိုက်ပုံအတွင်းလှိုက်၍ လောင်ကျွမ်းနေသည့် မီးကို ဆက်လက် ငြှိမ်းသတ်နေရကြောင်း သိရသည်။
“အမှိုက်ပုံကြီးက ဧရိယာကျယ်တယ်။ အမြင့်က ပေ၂၀ လောက်မြင့်တဲ့အခါကျတော့ ထုထည်ကြီးမားတယ်။ အတွင်းထဲလှိုက်လောင်နေတဲ့မီးကို ကြိုးစားငြှိမ်းသတ်နေရတယ်။ ဧရိယာတစ်ခုကို ငြှိမ်းသတ်ဖို့ အချိန်အများကြီး ယူရတယ်။ ရေလည်းအများကြီး သုံးရတယ်။ စဖြစ်တဲ့ အချိန်တုန်းကတော့ မီးတောက်တွေ အရမ်းများတယ်။ ခက်ခက်ခဲခဲ ငြှိမ်းရတယ်။ အခုကတော့ အပြီးသတ် ငြှိမ်းလိုက်နိုင်ပါပြီ။ အမှိုက်ပုံအတွင်းမှာရှိတဲ့ မီးကြွင်းမီးကျန်တွေ ငြှိမ်းနေရတာဖြစ်တဲ့အတွက် စလောင်တုန်းကလောက်တော့ ခက်ခဲမှုမရှိတော့ဘူး” ဟု ရန်ကုန်တိုင်းဒေသကြီး မီးသတ်ဦးစီးဌာနမှ လက်ထောက်ညွှန်ကြားရေးမှူး ဦးဝင်းဝင်းက ပြောကြားသည်။
အမှိုက်ပုံမီးလောင်ကျွမ်းမှုအား ဧပြီ ၂၆ ရက်တွင် မြန်မာနိုင်ငံမီးသတ်တပ်ဖွဲ့မှ မီးငြှိမ်းသတ်ယာဉ် ၁၈ စီး၊ ရေသယ်ယာဉ် ၂၄ စီး၊ တပ်မတော်မှ မီးငြှိမ်းသတ်ယာဉ်နှင့် ရေသယ်ယာဉ်များ၊ မြန်မာနိုင်ငံရဲတပ်ဖွဲ့မှ မီးငြှိမ်းသတ်ယာဉ်နှင့် ရေသယ်ယာဉ်များဖြင့် ဆက်လက်ငြှိမ်းသတ်လျက်ရှိကြောင်း သိရသည်။
မီးလောင်သည့်အမှိုက်ပုံမှာ ဧက ၃၀၀ ခန့်ရှိပြီး အမြင့်ပေ ၂၀ နီးပါးခန့် ရှိခြင်းကြောင့် မီးငြှိမ်းသတ်နိုင်မည့် အချိန်အတိုင်းအတာ အတိအကျ မသိရှိသေးသော်လည်း အမြန်ဆုံး ငြှိမ်းသတ်နိုင်ရန် ကြိုးစားလျက်ရှိကြောင်း မြန်မာနိုင်ငံမီးသတ်တပ်ဖွဲ့၏ ပြောကြားချက်အရ သိရသည်။
“မီးစလောင်တဲ့နေ့ကစပြီး အလှည့်ကျ ကျွန်တော်တို့ ကြိုးစားငြှိမ်းသတ်နေပါတယ်။ အရင်နေ့တွေကတော့ မီးလောင်မှုပြင်းထန်တယ်။ နေအရမ်းပူတဲ့အတွက် အပေါ်ကနေ ရေနဲ့ဖျန်းပေမယ့် အောက်အတွင်းပိုင်းက လှိုက်ပြီးလောင်တယ်။ မီးတောက်မရှိတော့ပေမယ့် အောင်းအပူကြောင့် အတွင်းပိုင်း လှိုက်လောင်နေတာတွေကို အဓိကထား ငြှိမ်းနေရတယ်။ အမှိုက်ပုံဆိုတော့ မီးလောင်လွယ်တဲ့ပစ္စည်းတွေ အများဆုံးပါတယ်။ အဲဒီအတွက် ကြိုးစားငြှိမ်းသတ်နေရတယ်။ နေ့အချိန်ငြှိမ်းရတာနဲ့ ညအချိန်ငြှိမ်းရတာ မတူဘူး။ နေ့အချိန်က နေအရမ်းပြင်းတယ်။ ခက်ခဲမှုတွေရှိတယ်။ ညပိုင်းကျတော့လည်း ကျွန်တော်တို့မှာပါတဲ့ ဓာတ်မီးတွေနဲ့ဘေးက ထိုးပေးတဲ့ ဆလိုက်မီးတွေနဲ့ ငြှိမ်းသတ်ရတယ်။ သွားရလာရ ခက်ခဲတာပေါ့။ မီးသတ်တပ်ဖွဲ့ဝင်တွေအနေနဲ့ အလှည့်ကျ ငြှိမ်းသတ်နေပါတယ်” ဟု မရမ်းကုန်းမြို့နယ် မီးသတ်ဦးစီးဌာနမှ မီးသတ်အရာရှိ ဦးစိုးနိုင်က ပြောကြားသည်။
မီးလောင်ကျွမ်းမှုသဖြင့် ထွက်ပေါ်လာသော မီးခိုးများရှူရှိုက်မိခြင်းကြောင့် ပတ်ဝန်းကျင်ရပ်ကွက်များမှ မူလရောဂါအခံရှိသူ ၁၄ ဦးသည် လှိုင်သာယာမြို့နယ် ပြည်သူ့ဆေးရုံကြီးတွင် ဆေးကုသမှုခံယူနေရပြီး တပ်မတော်မှ နယ်လှည့်ဆေးကုသရေးအဖွဲ့ဖြင့် ကျန်းမာရေးစောင့်ရှောက်မှုလုပ်ငန်းများ ဆောင်ရွက်လျက်ရှိကြောင်း သိရသည်။
မီးလောင်ကျွမ်းမှုကို ငြှိမ်းသတ်လျက်ရှိသည့် မီးသတ်တပ်ဖွဲ့ဝင်များအတွက် လိုအပ်သည့် ဆေးဝါး၊ အစားအသောက်ပစ္စည်းများ၊ ရေသန့်နှင့် အားဖြည့်အချိုရည်များ လှူဒါန်းမှု ယခင်ရက်များထက် ပိုမိုများပြားကြောင်း သိရသည်။
တိုနီပူးလစ်အား အသင်းမှထွက်ရန်ဝက်စ်ဘရွန်းပရိသတ် တောင်းဆို
Photo: BBC
ပြီးခဲ့သည့်စနေနေ့က ကစားခဲ့ သော ဟတ်ဒါဖီးလ် (၁-ဝ) ဝက်စ်ဘရွန်းပွဲတွင် ဝက်စ်ဘရွန်းအသင်းအား ပေးသူပရိသတ်များသည် အသင်းနည်းပြ တိုနီပူးလစ်အား အသင်းမှထွက်ရန် အော်ဟစ်တောင်းဆိုခဲ့ကြ ကြောင်း သိရှိရသည်။
"ယင်းပွဲတွင် တန်းတက် ဟတ်ဒါဖီးလ်အသင်းအား ပထမပိုင်းပြီးခါနီးတွင်ပေးခဲ့ရသောဂိုးဖြင့် ဝက်စ်ဘရွန်းအသင်းမှာ ရှုံးနိမ့်ခဲ့ပြီး အဝေးကွင်းသို့ လိုက်ပါအားပေးသော ဝက်စ်ဘရွန်း ပရိသတ်များက "" မနက်ဖြန်မနက်ဆိုရင် ခင်ဗျားအသင်းကနေ ထုတ်ခံရ ပြီ"" ၊ "" တိုနီပူးလစ်၊ အသင်းက ထွက်သွားပါတော့"" ၊ "" ခင်ဗျားရဲ့ ဘောလုံးဒဿနတွေက သုံးစားမရဘူး"" အစရှိသဖြင့် အော်ဟစ်ခဲ့ကြသည်။"
ဝက်စ်ဘရွန်းအသင်းသည် နောက်ဆုံးကစားခဲ့သော ပြိုင်ပွဲစုံ (၁၀)ပွဲဆက်တိုက် နိုင်ပွဲမရှိဘဲ (၄)ပွဲသရေကျကာ (၆) ပွဲ ရှုံးနိမ့်ခဲ့သည်။ ပရီးမီးယားလိဂ်ပြိုင်ပွဲတွင်လည်း ပွဲစဉ်(၁၁)အပြီး၌ နိုင်ပွဲ (၂)ပွဲသာရကာ (၄)ပွဲသရေ (၅)ပွဲရှုံး နိမ့်ခဲ့ခြင်းကြောင့် အမှတ်ပေးဇယား အောက်ခြေပိုင်းသို့ ရောက်ရှိနေသည်။
သို့ဖြစ်ရာ ဝက်စ်ဘရွန်းပရိသတ်များက တိုနီပူးလစ်အား မကျေမနပ် ဖြစ်နေပြီး အသင်းမှထွက်ခွာရန် တောင်းဆိုနေခြင်းဖြစ်သည်။ တိုနီပူးလစ်က ယခုကဲ့သို့ ရလဒ်ဆိုးများ ဆက်တိုက်ကြုံတွေ့ရလျှင် ဝေဖန်ပြစ်တင် မှုများကို ခံရမည်ဖြစ်ကြောင်း၊ မိမိအ နေဖြင့် ဖိအားဒဏ်များကို စတင်ခံစား နေရပြီဖြစ်ကြောင်း ဖွင့်ဟပြောကြားခဲ့သည်။
တိုနီပူးလစ်သည် ဝက်စ်ဘရွန်း အသင်းအား ၂၀၁၅ ဇန်နဝါရီလမှစတင်၍ ကိုင်တွယ်လျက်ရှိပြီး အသင်းအတွက် ပွဲစုစုပေါင်း (၁၂၀)ကိုင်တွယ်ထားရာတွင် (၃၆)ပွဲနိုင် (၃၆)ပွဲသရေ (၄၈)ပွဲရှုံးနိမ့်ခဲ့သဖြင့် အနိုင်ရာခိုင်နှုန်း (၃၀%)ရှိထားသူဖြစ်သည်။
၂၀၁၄ ကမ္ဘာ့ဖလားဗိုလ်လုပွဲတွင် ပါဝင်မကစားရန် ရီးယဲလ်အသင်း ဖိအားပေးခဲ့ဟု ဒီမာရီယာ ဖွင့်ဟ
အာဂျင်တီးနားအသင်းတောင်ပံကစားသမား ဒီမာရီယာက ပြီးခဲ့သည့် ၂၀၁၄ ကမ္ဘာ့ဖလားဗိုလ်လုပွဲတွင် ပါဝင်မကစားရန် ရီးယဲလ်အသင်းက ဖိအားပေးခဲ့ကြောင်း ဖွင့်ဟခဲ့သည်။
ယင်းအချိန်က ရီးယဲလ်ကစားသမားတစ်ဦးဖြစ်သည့်  ဒီမာရီယာသည် ဘယ်လ်ဂျီယံအသင်းနှင် ကွာတားဖိုင်နယ်ပွဲစဉ်တွင် ပေါင်ကြွက် သားဒဏ်ရာရရှိထားခဲ့ပြီး ဆေးထိုးကာ အာဂျင်တီးနားအသင်းအတွက် ပါဝင်ကစားရန်ကြိုးပမ်း နေချိန်တွင် ရီးယဲလ်မက်ဒရစ်အသင်းက စာရေးသားပေးပို့ကာ  တားဆီးခဲ့ခြင်းဖြစ်သည်။
ဒီမာရီယာက ''အဲဒီနေ့က မနက် ၁၁ နာရီ လောက် ရှိမယ်။ ကျွန်တော့်ဒဏ်ရာအတွက် ဆေးထိုးပြီးကစားဖို့ စောင့်ဆိုင်းနေခဲ့တယ်။  ဗိုလ်လုပွဲမှာ ဘာနာကျင်မှုမှ မခံစားရအောင်လေ၊ ဘာပဲဖြစ်ဖြစ် အဲဒီပွဲကို ကျွန်တော်ပါဝင်ကစားချင် တာပဲသိတယ်။ နောက်တော့ အခန်းထဲကို အသင်းဆရာဝန် ဒန်နီရယ်မာတီနက်ဇ်က စာအိတ်တစ်ခုကိုင်ပြီး ဝင်လာတယ်။ သူက ကျွန်တော့်ကို ပြောတယ်။ ဒီမှာကြည့် ..အိန်ဂျယ်၊ ဒီစာက ရီးယဲလ်မက်ဒရစ်က ပို့ပေးလိုက်တာ၊ ဒါနဲ့ ဘာအကြောင်း လဲမေးတော့ သူကပြန်ပြောတယ်။ သူတို့က ဗိုလ်လုပွဲမှာ မင်းကိုကစားဖို့ မဖြစ်နိုင်ဘူးတဲ့၊။ ငါတို့ကိုလည်း မင်းကို အသုံးမပြုဖို့ ဖိအားပေးပြောဆိုထားတယ်။ ကျွန်တော်လည်း  ချက်ချင်းသိလိုက်ပါ တယ်။ သူတို့က ကမ္ဘာ့ဖလားပြီးရင် ဟာမီးစ်ရိုဒရီဂွက်ဇ်ကို ခေါ်ဖို့ပြင်နေတာလေ၊ နောက်ပြီး ကျွန် တော့်ကိုလည်း ရောင်းထုတ်မှာဆိုတော့ ဒဏ်ရာထပ်မရစေချင်ဘူးဆိုတာကိုပေါ့၊ အဲဒီစာကို ဒေါက်တာဆီက တောင်းယူခဲ့ပေမယ့် မဖတ်ဘဲ ကျွန်တော် စုတ်ဖြဲပစ်ခဲ့ပါတယ်''ဟု ပြောကြားခဲ့သည်။
ဒီမာရီယာသည် ယင်းဗိုလ်လုပွဲတွင် အရန်စာရင်း၌ ပါဝင်ခဲ့ရသော်လည်း နည်းပြ ဆာဘယ်လာက ကစားခွင့်မပြုခဲ့၍ (ဝ-၁)ဂိုးဖြင့် ရှုံးနိမ့်မှုကို ကွင်းဘေးတွင်သာ ထိုင်ကြည့်ခဲ့ရသည်။
၎င်းမှာ ကမ္ဘာ့ဖလားဗိုလ်လုပွဲအပြီး တစ်လကျော်အကြာတွင် ရီးယဲလ်မက်ဒရစ်အသင်းမှ မန်ယူအသင်းသို့ ပေါင် (၅၉.၇)သန်းဖြင့် ပြောင်းရွှေ့သွားခဲ့သည်။
သီဟထက်အောင်ကို ဒဏ်ကြေး ကျပ် ၁၀ သိန်းနှင့် ခြောက်ပွဲပယ်ပြစ်ဒဏ် ချမှတ်
မြန်မာနိုင်ငံဘောလုံးအဖွဲ့ချုပ် (MFF) စည်းကမ်းထိန်းသိမ်းရေးကော်မတီသည် စည်းကမ်းပိုင်းနှင့် အားကစားစိတ်အားနည်းစွာဖြင့် အဆင်အခြင်မဲ့ပြုလုပ်ခဲ့သည့် နောက်ခံလူ သီဟထက်အောင်အား ခြောက်ပွဲပယ်နှင့် ဒဏ်ကြေး ကျပ် ၁၀ သိန်းချမှတ်ခဲ့ကြောင်း သိရသည်။
သီဟထက်အောင်သည် မွန်ဂိုလီးယားအသင်းနှင့် ခြေစမ်းပွဲတွင် ဖြစ်ပွားခဲ့သည့် အပြုအမူများကြောင့် အရေးယူခံရခြင်းဖြစ်ပြီး ပွဲပယ်ပြစ်ဒဏ်မှာ ၂၀၁၈ ရာသီ MNL အမှတ်ပေးပြိုင်ပွဲတွင် သက်ရောက်မည်ဖြစ်သည်။ ထို့ပြင် MFF စည်းကမ်းထိန်းသိမ်းရေး ကော်မတီသည် ယင်းပြဿနာတွင် ပါဝင်ခဲ့သည့် မြန်မာ ယူ-၂၃ အသင်း နောက်ခံလူ စိုးမိုးကျော်နှင့် ဂိုးသမား ဆန်းဆက်နိုင်တို့ကိုလည်း နောက်ဆုံးအကြိမ် သတိပေးခဲ့ပြီး အလားတူဖြစ်ရပ်မျိုး ထပ်မံဖြစ်ပေါ်ပါက ပြင်းထန်စွာ အရေးယူမည်ဖြစ်ကြောင်း ထုတ်ပြန်ခဲ့သည်။
ရန်ကုန်အပြည်ပြည်ဆိုင်ရာလေဆိပ် ယာဉ်ရပ်နားရာနေရာနှင့် လေဆိပ်အဆောက်အအုံ ဆက်သွယ်ထားသည့် Sky Link ယခုလအတွင်း ဖွင့်လှစ်မည်
ရန်ကုန် အပြည်ပြည်ဆိုင်ရာလေဆိပ် ယာဉ်ရပ်နားရာနေရာနှင့် လေဆိပ်အဆောက်အအုံ ဆက်သွယ်ထားသည့် Sky Link အား ယခုလအတွင်း ဖွင့်လှစ်မည်ဖြစ်ကြောင်း လေကြောင်းပို့ဆောင်ရေး ညွှန်ကြားမှုဦးစီးဌာနမှ သတင်းရရှိသည်။
၂၀၁၆ ခုနှစ် မတ် ၁၂ ရက်က ဖွင့်လှစ်ခဲ့သည့် ခရီးသည် အဆောက်အအုံသစ် Terminal 1 သည် အလျား ၂၄၀ မီတာ၊ အကျယ် ၉၇ ဒသမ ၇ မီတာရှိ RC & Steel Building ဖြစ်ပြီး Basement အပါအဝင် ငါးထပ်အဆောက်အအုံ ဖြစ်သည်။ အဆိုပါ လေဆိပ်အဆောက်အအုံအား ကားရပ်နားရာ နေရာမှ ဝင်ရောက် ထွက်ခွာနိုင်မည့် အလျား ၁၀၁ မီတာ၊ အမြင့် ၂၄ ဒသမ ၄၈ မီတာရှိ Sky Link နှင့် ဆက်သွယ် ဆောက်လုပ်ထားခြင်း ဖြစ်သည်။
ယင်းကဲ့သို့ လေဆိပ်ကားပါကင်နှင့် လေဆိပ်အဆောက်အအုံအား ဆက်သွယ်ထားသည့် Sky Link အား ထည့်သွင်းတည်ဆောက် ထားသော်လည်း ယခုအထိ အသုံးပြုနိုင်ရန် ဖွင့်လှစ်ထားခြင်း မရှိသေးကြောင်း သိရသည်။ ယင်းကဲ့သို့ Sky Link အား ခရီးသွားပြည်သူများ အသုံးပြုနိုင်ရန် ဖွင့်လှစ်ပေးခြင်း မရှိသည့် အကြောင်းရင်းမှာ အဆိုပါ Sky Link မှ လေဆိပ်အဆောက်အုံသို့ ဝင်ရောက်သည့် အထပ်သည် လေဆိပ်အဆောက်အအုံ၏ Level 4 အထပ်ဖြစ်ပြီး Duty Free အရောင်းဆိုင်များနှင့် အပန်းဖြေနေရာများ ပါဝင်သည့် Level  ဖြစ်ပြီး အဆိုပါ အပန်းဖြေနေရာများကို တည်ဆောက်ပြီးစီးခြင်း မရှိသေးသည့်အတွက် Sky Link အား အသုံးပြုနိုင်ရန် ခွင့်မပြုသေးခြင်းဖြစ်ကြောင်း  သိရသည်။
လက်ရှိအချိန်အထိ အဆိုပါ အပန်းဖြေရာ နေရာများ တည်ဆောက်ပြီးစီးခြင်း မရှိသေးသော်လည်း ခရီးသည်များ သွားလာမှု အဆင်ပြေစေရန်အတွက် Sky Link အား ဖွင့်လှစ်နိုင်ရန် စီစဉ်ခြင်းဖြစ်ကြောင်း သိရသည်။
“Terminal 1 ခရီးသည် အဆောက်အအုံနဲ့ ကားပါကင်ကို ဆက်သွယ်ထားတဲ့ Sky Link ကနေ ကားလမ်းကို ဖြတ်ကူးရင် လေဆိပ်အဆောက်အအုံရဲ့ Level 4 ကို ရောက်မှာ ဖြစ်ပါတယ်။ အဲဒီ Level 4 မှာက စားသောက်ဆိုင်၊ အရောင်းဆိုင်တွေနဲ့ ကစားကွင်းတွေပါဝင်တဲ့  Recreation Zone  တည်ဆောက်နေတာ မပြီးသေးလို့ Sky Link ကို အသုံးပြုခွင့် မပေးသေးတာပါ။ အခုတော့ မိုးရွာနေတဲ့ အချိန်တွေမှာ ခရီးသည်တွေက လေဆိပ်ကိုလာဖို့ ကားလမ်းမကြီးကို ဖြတ်ကူးပြီး လမ်းအကြာကြီး လျှောက်နေရလို့ ဒီ Sky Link ကို အမြန်ဆုံးဖွင့်လှစ်ဖို့ စီစဉ်ရခြင်းဖြစ်ပါတယ်။ နောက်နှစ်ပတ်လောက်မှာ Sky Link ကို အသုံးပြုနိုင်ဖို့ စီစဉ်နေပါတယ်” ဟု လေကြောင်းပို့ဆောင်ရေး ညွှန်ကြားမှု ဦးစီးဌာန ဒုတိယညွှန်ကြားရေးမှူးချုပ် ဦးရဲထွဋ်အောင်က ပြောကြားသည်။
Terminal 1 ၏ Basement တွင် Arrival and Departure Baggage Handling ဧရိယာ၊ Check-in Hall & Counter ဧရိယာ၊ Arrival Immigration၊ Custom နှင့် Duty Free Shop ဧရိယာများ ပါဝင်ကာ ပထမထပ်တွင် Passport Control Area၊ Security Check၊ Departure Gate Lounge နှင့် Duty Free Shop ဧရိယာ၊ ဒုတိယထပ်တွင် Retail Area နှင့် တတိယထပ်တွင် Recreation Area များ ပါဝင်တည်ဆောက်ထားကြောင်း သိရသည်။
ယခုထပ်မံ တိုးချဲ့တည်ဆောက်ခဲ့သည့်  ရန်ကုန်အပြည်ပြည်ဆိုင်ရာ လေဆိပ်အား မြန်မာနိုင်ငံ ရင်းနှီးမြှုပ်နှံမှု ကော်မရှင်၏ ခွင့်ပြုချက်ဖြင့် ၂၀၁၄ ခုနှစ် သြဂုတ်တွင် စတင်တည်ဆောက်ခဲ့ခြင်းဖြစ်ကာ အမေရိကန်ဒေါ်လာ သန်း ၆၆၀ ခန့် ရင်းနှီးမြှုပ်နှံ တည်ဆောက်ခဲ့ခြင်း ဖြစ်ကြောင်း သိရသည်။
ရန်ကုန်အပြည်ပြည်ဆိုင်ရာ လေဆိပ်ဖွံ့ဖြိုး တိုးတက်ရေး စီမံကိန်းအရ လေဆိပ်အဆောက်အအုံသစ် တည်ဆောက်ရာတွင် ယခင်အသုံးပြုခဲ့သည့် ပြည်တွင်းခရီးသည် ဆိုက်ရောက် ထွက်ခွာဆောင်ကို ဖြိုချ၍ အသစ်တည်ဆောက်ကာ ပြည်ပထွက်ခွာ၊ ဆိုက်ရောက်ဆောင်နှင့် တစ်ဆက်တည်း တည်ဆောက်သည့် လုပ်ငန်းအား လုပ်ကိုင်လျက်ရှိသည်။
"အေးရှားဝေါလ်ကုမ္ပဏီ လက်အောက်ရှိ Pioneer Aerodrome Services Co.,Ltd  သည် နေပြည်တော် အပြည်ပြည်ဆိုင်ရာလေဆိပ် ဝန်ဆောင်မှု လုပ်ငန်းများသာမက ရန်ကုန်အပြည်ပြည်ဆိုင်ရာလေဆိပ် ဝန်ဆောင်မှု လုပ်ငန်းကိုလည်း လုပ်ကိုင်ခွင့် ရရှိထားကြောင်း သိရသည်။"
ဦးကိုနီ လုပ်ကြံခံရသည့်နေ့ ည ၁၁ နာရီအထိ အောင်ဝင်းခိုင်နှင့် ဖုန်းဖြင့်ပြောဆိုခြင်းများ ရှိသော်လည်း လုပ်ကြံမှုနှင့် မပတ်သက်ဟု အောင်ဝင်းဇော် ထွက်ဆို
ဦးကိုနီ လုပ်ကြံခံရသည့်နေ့ ည ၁၁ နာရီအထိ အောင်ဝင်းခိုင်နှင့် ဖုန်းဖြင့် စကားပြောဆိုခြင်းများ ရှိခဲ့သော်လည်း ယင်းပြောဆိုမှုများမှာ ဦးကိုနီ လုပ်ကြံခံရမှုနှင့် မပတ်သက်ကြောင်း အောင်ဝင်းဇော်က ဇူလိုင် ၂၆ ရက် ရုံးချိန်းတွင် ထွက်ဆိုသည်။
ဦးကိုနီ လုပ်ကြံခံရသည့်နေ့ ညနေ ၅ နာရီ ၃ မိနစ်မှ ည ၁၁ နာရီ ၁၃ မိနစ်အတွင်း အောင်ဝင်းဇော်နှင့် အောင်ဝင်းခိုင်တို့ ဆက်သွယ်ခဲ့သည့် ဖုန်းဆက်သွယ်မှု မှတ်တမ်း သုံးကြိမ်ရှိရာ နောက်ဆုံးမှာ ည ၁၁ နာရီကျော် ဖြစ်နေပြီး ဦးကိုနီအား လုပ်ကြံသတ်ဖြတ်မှုနှင့် ပတ်သက်၍ သတင်းပို့ချင်သဖြင့် ဆက်သွယ်ခြင်း ဖြစ်သလားဟု ဦးကိုနီဘက်မှ လိုက်ပါ ဆောင်ရွက်သူ တရားလွှတ်တော်ရှေ့နေ ဦးနေလ၏ မေးမြန်းမှုကို အောင်ဝင်းဇော်က ပြန်လည် ဖြေကြားခဲ့ခြင်း ဖြစ်သည်။
ယင်းသို့ ဖုန်းခေါ်ဆိုခဲ့ခြင်းမှာ လေယာဉ်မောင်းသင်တန်း တက်နေသည့် သားဖြစ်သူကို အလုပ်အကိုင် ရှာပေးရေးအကြောင်းများကို ဆွေးနွေးခဲ့ကြခြင်း ဖြစ်ကြောင်း အောင်ဝင်းဇော်က တရားခွင်အတွင်း ဆက်လက် ထွက်ဆိုသည်။
ထို့ပြင် ဦးကိုနီအား လုပ်ကြံမည့်နေ့ နံနက် ၈ နာရီ ၁၉ မိနစ်မှ ညနေ ၄ နာရီ ၄၉ မိနစ်တို့အထိ အောင်ဝင်းဇော်က ကြည်လင်းထံသို့ ဖုန်းခြောက်ကြိမ် ခေါ်ဆိုထားသည်ဆိုသော မှတ်တမ်းများကို ရဲတပ်ဖွဲ့က တရားရုံးသို့ သက်သေခံ တင်ပြထားခြင်းနှင့် ပတ်သက်၍ တရားလို ရှေ့နေ ဦးနေလက ထောက်ပြမေးမြန်းရာ ယင်းဖုန်းမှာ ကြည်လင်းဖုန်း မဟုတ်ဘဲ ညီဖြစ်သူ အောင်ဝင်းခိုင်၏ ဖုန်းဖြစ်ကြောင်း၊ သားဖြစ်သူကို အလုပ်ရှာပေးရန်နှင့် ပတ်သက်၍ အောင်ဝင်းခိုင်ထံသို့ ခေါ်ဆိုထားခြင်း ဖြစ်ကြောင်း အောင်ဝင်းဇော်က ပြန်လည် ဖြေကြားသည်။
အောင်ဝင်းဇော်ကို နံပါတ် ၂ တရားခံအဖြစ် အမှုစစ်ဆေးနေခြင်းဖြစ်ပြီး နံပါတ် ၁ တရားခံအဖြစ် တရားစွဲခံထားရသူ ကြည်လင်းကိုမူ ပြီးခဲ့သည့် ရုံးချိန်းများတွင် စစ်ဆေးခဲ့သည်။
“ဒီနေ့က အမှတ်နှစ် တရားခံ အောင်ဝင်းဇော်ကို သူ့ရဲ့ရှေ့နေ ကိုအောင်ခိုင်က မပြီးဆုံးသေးတဲ့ အဓိကထွက်ဆိုချက်တွေကို ဆက်လက် စစ်ဆေးတယ်။ စစ်ဆေးတော့ တရားလိုဘက်ဆိုင်ရာ တရားလွှတ်တော်ရှေ့နေ ဦးနေလက သူ့ကို ပြန်လှန် မေးခွန်းတွေ မေးပါတယ်။ မေးတဲ့အခါမှာ တယ်လီဖုန်း အဆက်အသွယ် မှတ်တမ်းတွေက ပေါ်လာပါတယ်” ဟု တရားလိုဘက်မှ ရှေ့နေတစ်ဦးဖြစ်သူ တရားလွှတ်တော်ရှေ့နေ ဦးရောဘတ်စန်းအောင်က ပြောကြားသည်။
အောင်ဝင်းဇော်က ရဲတပ်ဖွဲ့က တရားရုံးသို့ တင်ပြသည့် သက်သေခံ စာရွက်စာတမ်းများမှာ ရဲတပ်ဖွဲ့၏ တံဆိပ်သာပါပြီး ဆက်သွယ်ရေးဌာန၏ တံဆိပ် မပါရှိကြောင်း၊ ဆက်သွယ်ရေးမှ တာဝန်ရှိသူ တစ်ဦးဦးကလည်း တရားရုံးသို့ ထွက်ဆိုထားခြင်း မရှိကြောင်း ၎င်းက ဆက်လက် ပြောကြားသည်။
“ဆက်သွယ်ရေးကနေပြီးတော့ တရားဝင် ယူလာလို့ စီအိုင်ဒီက တရားဝင် တာဝန်ရှိသူ တံဆိပ်နှိပ်ပြီးတော့ တင်သွင်းထားတာဟာ သက်သေခံ အက်ဥပဒေပုဒ်မ ၇၄ အရ အများပြည်သူနဲ့ သက်ဆိုင်တယ်။ စာရွက်စာတမ်း ဖြစ်တဲ့အတွက် မှတ်တမ်းဝင်ပါတယ်။ မှတ်တမ်း မမှန်ကန်ဘူး ဆိုရင် သူတို့ဘက်ကလည်း သွားလျှောက်ထားပြီးတော့ ချေပလို့ရတယ်။ ဒါပေမဲ့လို့ ဒီနေ့ အမှုစစ်တဲ့အချိန်ထိ အဲဒါကို မချေပနိုင်သေးပါဘူး။ အဲဒီတော့ ဒါဟာ မှန်နေပြီ။ မငြင်းနိုင်တဲ့အချက်ပါ” ဟု ဦးရောဘတ်စန်းအောင်က ဆက်လက် ပြောကြားသည်။
ထို့ပြင် အမှုနှင့်ပတ်သက်ပြီး စုံစမ်းစစ်ဆေးစဉ် ရဲတပ်ဖွဲ့ဝင်များက မိမိအား ၁၁ ရက်ခန့် နည်းမျိုးစုံဖြင့် ညှဉ်းပန်းနှိပ်စက်ကြောင်း၊ ယင်းကြောင့် စိတ်ကယောင်ချောက်ချား ဖြစ်နေကြောင်း၊ ယခု စစ်ဆေးခံရသည့် အချိန်အထိ ထိုသို့ခံစားနေရကြောင်း အောင်ဝင်းဇော်က တရားခွင်တွင် တရားသူကြီးများအား ပြောကြားသည်။
အမှုနှင့် ပတ်သက်ပြီး လာမည့်ရုံးချိန်းကို သြဂုတ် ၂ ရက်သို့ ချိန်းဆိုထားပြီး အောင်ဝင်းဇော်အား ဆက်လက် စစ်ဆေးမည်ဖြစ်သည်။
မန္တလေးတိုင်းအတွင်း သက်ငယ်မုဒိမ်းမှု ၁၂၀ ကျော် အမှုပြီးပြတ်စစ်ဆေးခဲ့ပြီး ထောင်ဒဏ်နှစ်၂၀  ၃၆ မှုနှင့် သေဒဏ် ချမှတ်ခဲ့သည့်အမှု နှစ်မှုရှိဟု သိရ
မန္တလေးတိုင်းဒေသကြီးတွင် ၂၀၁၇ ခုနှစ်အတွင်း သက်ငယ်မုဒိမ်းမှု ၁၂၀ ကျော် အမှုအပြီးပြတ်စစ်ဆေးခဲ့ပြီး အမြင့်ဆုံး ပြစ်ဒဏ်များအနေဖြင့် ထောင်ဒဏ် နှစ် ၂၀ ချမှတ်ခဲ့သည့်အမှု ၃၆ မှု၊ နှစ် ၂၀ အထက် တစ်မှု၊ သေဒဏ်ချမှတ်ခဲ့သည့် အမှုနှစ်မှုရှိကြောင်း မန္တလေးတိုင်းဒေသကြီး တရားလွှတ်တော်တရားသူကြီးချုပ် ဦးစိုးသိန်းက ပြောကြားသည်။
သက်ငယ်မုဒိမ်းမှုများနှင့်ပတ်သက်၍ အမှုပေါင်း ၁၂၂ မှု အမှုပြီးပြတ်ခဲ့ပြီဖြစ်ကာ ထောင်ဒဏ် ၁၀ နှစ်အောက် ချမှတ်ခဲ့သည့် အမှု ၃၂ မှု၊ ၁၀ နှစ် ချမှတ်သည့်အမှု ၄၂ မှု၊ ၁၀ နှစ်အထက် ငါးမှု၊ ထောင်ဒဏ် နှစ် ၂၀ ချမှတ်ခဲ့သည့်အမှု ၃၆ မှု၊ နှစ် ၂၀ အထက် တစ်မှု၊ သေဒဏ်ချမှတ်ခဲ့သည့် အမှုနှစ်မှုရှိကြောင်း သိရသည်။
“သက်ငယ်မုဒိမ်းမှုပေါင်း ၁၂၂ မှု အမှုစစ်ဆေးတာက အမှုပြီးပြတ်သွားပြီဖြစ်ပါတယ်။ ကျွန်တော်တို့ တရားရုံးတွေမှာ သက်ငယ်မုဒိမ်းမှုတွေနဲ့ပတ်သက်ပြီး သေဒဏ်၊ ကျွန်းဒဏ်ထိုက်တဲ့သူတွေကို တရားစွဲဆိုမှု တွေပြုလုပ်တဲ့အခါ တရားခံက ရှေ့နေစရိတ် မတတ်နိုင်ဘူး၊ မငှားရမ်းနိုင်ဘူးဆိုရင် နိုင်ငံတော် စရိတ်နဲ့ကုန်ကျခံပြီးတော့ ရှေ့နေငှား ရမ်းဆောင်ရွက်ပေးရတာတွေ ရှိပါတယ်။ ဒါကလည်း ဥပဒေပါခံစားခွင့်တွေအရ ဥပဒေကြောင်းတွေအရ ခုခံချေပခွင့်ပြုပေးရတာ ဖြစ်ပါတယ်။ အမှုမြန်ဆန်ဖို့က သက်ဆိုင်ရာ တရားစွဲအဖွဲ့အစည်းက အမှုကို ပြည့်ပြည့်စုံစုံ လုံလုံလောက်လောက်နဲ့ မှန်မှန်ကန်ကန် တည်ဆောက်မယ်၊ သက်သေတွေဘက်ကလည်း အမှုအပေါ်မှာ စိတ်ပါဝင်စားစွာနဲ့တာ ဝန်ကျေပွန်စွာပူးပေါင်းဆောင်ရွက်မယ်ဆိုရင် အမှုဟာ မြန်ဆန်မှန်ကန်မှာ ဖြစ်ပါတယ်” ဟု မန္တလေးတိုင်းဒေသကြီး တရားလွှတ်တော်တရားသူကြီးချုပ် ဦးစိုးသိန်းကပြောကြားသည်။
မန္တလေးတိုင်းဒေသကြီးအတွင်း ဖြစ်ပွားခဲ့သည့် သက်ငယ်မုဒိမ်းမှုများနှင့် ပတ်သက်၍ အမှုပြီးပြတ်သည့် အမှုတွဲပေါင်း ၁၂၂  မှုရှိပြီး စစ်ဆေးရန် ကျန်ရှိအမှုတွဲ စုစုပေါင်း ၂၀၀ ကျော် ကျန်ရှိနေကြောင်း သိရသည်။
ရေဦးမြို့နယ် အင်းကြီးကျေးရွာ(အရှေ့ရွာ)တွင် ရေခန်းခြောက်မှု ယခင်နှစ်ထက်ပိုစောပြီး ရေရှားပါးမှုအခက်အခဲ စတင်ကြုံတွေ့
ရေဦးမြို့နယ် အင်းကြီးကျေးရွာ အရှေ့ရွာတွင် ယခုနှစ်တွင် ရေခြောက်ခန်းမှု ပိုစောလာပြီး ရေအခက်အခဲနှင့် ကြုံတွေ့နေရသည်ဟု သိရသည်။
“ခါတိုင်းဆိုရင် မတ်လကုန်ပိုင်းလောက်မှ ရေကခန်းတာဗျ။ ဒီနှစ်ကျတော့ အခုကတည်းက ရေကခန်းနေပြီဗျ။ ကျွန်တော်တို့ရွာ ရေက အတော်ရှားတယ်။ စစ်ခပ်နေရတယ်လေ။ ကလေးတွေလည်းပဲ ရွာမှာဆိုရင် ဒီပြင်ဟာဆိုရင် ခပ်စရာမရှိဘူး။ ဒါလေးပဲ ကုပ်ကျစ်ပြီး ခပ်နေရတာ။ ကျွန်တော်တို့ရွာက အရှေ့ရွာ အနောက်ရွာဆိုပြီး နှစ်ရွာရှိတယ်လေ ။ အနောက်ရွာက လွန်ခဲ့တဲ့ ငါး နှစ်လောက်က စက်တွင်းရှိထားတော့ တော်သေးတယ်။ အရှေ့ရွာကျတော့ စက်တွင်းရယ်လို့မရှိတဲ့ အခါကျတော့ ဒီလိုပဲ နွေရာသီဆိုရင် အဝေးကြီး သွားခပ်ရတာ ကလေးတွေပဲလေ ။ နွားရေသောက် လူရေကအစ အင်မတန်မှ ရှားပါတယ်ဗျ ။ အခုဆိုရင် ကလေးတွေ ဒုက္ခရောက်နေပြီ။ ခပ်နိုင်တဲ့အရွယ်ပေါ့လေ။ လူကြီးတွေကလည်း အနားမနေရဘူး။ လုပ်ငန်းကတစ်ဖက်၊ ရေက တစ်ဖက်ဖြစ်နေတာဆိုတော့။ နှစ်တိုင်းမှာဆိုရင်တော့ မတ်လကုန်ပိုင်းလောက်အထိအောင် ခံတယ်ဗျ။ ဒီနှစ်ကျတော့ အခုကိုကအစ ရေတစ်ထမ်းရဖို့ အရေးဆိုရင်  ညနေ ကျောင်းဆင်းချိန်ကနေ ကလေးတွေ သွားတယ်ဆိုရင် နေဝင်မိုးချုပ်ခါနီးမှ ရေတစ်ထမ်းရတယ်။ ချောင်းထဲမှာပဲ ခပ်ရတာဗျ ။ အင်းကြီးရွာနဲ့ အနောက်ဘက် ဆို တစ်မိုင်လည်း မပြည့်တတ်ပါဘူး။ ငါးရတွင်းခေါ်တာ။ အဝေးကြီးတော့ မဟုတ်ပါဘူး။ နွေခါဆိုရင်တော့ ချောင်းမကြီး အကြီးကြီးရှိတယ်ဗျ။ ခပ်ရတာက ရေမုတ်နဲ့ဆိုလည်း မမီဘူး။ ငင်ချောင်လေးတွေလုပ်ပြီး ရေက သဲချောင်းလေးတွေပဲ အနည်ကြီးတွေပဲ၊ ဖောဖောသီသီ မဟုတ်ဘူး။ စစ်ပြီးတော့ ခပ်ရတာပါပဲ။ ချိုးရေနဲ့လည်း ရံဖန်ရံခါချိုး။ တွင်းအနေနဲ့ ကျတော့လည်း နီကြီးနေပြီးတော့ ရေငန်တွေ ထွက်တာ ။ ချောင်းရေမှာ ဆိုရင်တော့ အငန်ဓာတ်တော့မပါဘူး။ အနောက်ခေါ်မှာပေါ့။ ခပ်ပြာပြာနဲ့ ခပ်နောက်ပက်ပက်။ အဲဒီရေမျိုး ခပ်ယူရတာ၊ ကြည်ကြည်တောက်တောက်တော့ မရဘူးပေါ့ဗျာ။ ကျိုချက်ပြီးတော့ သောက်ရတာပဲ။ ညနေ ခပ်ထားတဲ့ရေကို ရေချောင်ထဲ (ရေပုံး) ထည့်ပြီးတော့ ထားလိုက်ရင် အနည်က ရေချောင်မှာကပ်နေတော့တာအပေါ်က ရေအကြည်ကို မနက်သုံးရတာ။ တစ်ညလုံး ရေကြည်ခံထားရတာ။ တချို့ဆိုရင် အနောက်က မကြည်လွယ်ဘူး ။ ည ၈ နာရီခွဲ ၊ ၉ နာရီ လောက်မှပဲ လူသူလေးပါးရှင်းတဲ့အချိန် ပြေးခပ်ရတာ။ မနက်လင်းလို့တောင် မကြည်ဘူး ” ဟု အင်းကြီးကျေးရွာမှ ဦးမြင့်ဝေကဆိုသည် ။
“ကျွန်တော်တို့ဆီ စက်တွင်းတွေ တူးကြတယ်။ ကွန်ဒဆာ ပုဂ္ဂလိကတွေ တူးကြတယ်ဆိုတာကလည်း ၁၀ မိနစ်လောက်ဆိုမှ ဘွားဆိုရတယ်။ ပေ ၇၀၀ ကျော်လောက်မှ ရေရတယ် ပြောတယ်။ ကျွန်တော်တို့ ရွာက တောဆင်းရဲတော့ မတူးနိုင်ကြဘူး။တောင်သူကလည်း အသီးအနှံဈေးက မကောင်းတော့ ရုန်းကန်နေရတာ။ ဒီရေကိုပဲ လှည့်ခပ်နေရတာ။ မိုးဦးကျစောတဲ့အခါကျရင်တော့ ဣန္ဒြေမပျက်ဘူးလေ။ နောက်ပိုင်းတန်ခူး၊ ကဆုန်လအထိ မိုးမရွာဘူးဆိုရင် ရေတော် တော်အခက်အခဲတွေ့တယ်။ နှစ်စဉ်နှစ်တိုင်းလည်း ဖြစ်နေကြပဲ။ ဒီနှစ်ကျတော့ နောက်ပိုင်း မိုးတွေရွာပြီး ပိုဆိုးတယ်ဗျ။ ရေက စစ်ခပ်နေရပြီ ။ တစ်လလောက် စောပြီး ရေခန်းနေတယ်။ အရင်နှစ်တွေက မတ်လကုန်လောက်အထိ တွင်တွင်ကျယ်ကျယ် ခပ်လို့ရတယ်။ သဲနှစ်အောက်က စိမ့်ထွက်နေတာလေး စောင့်ခပ်နေရပါတယ်။ တစ်နှစ်ထက်တစ်နှစ် ပိုဆုတ်သွားတယ်။ မနှစ်ကလည်း ဆိုးတယ်။ ဒီနှစ်လည်း ဆိုးတယ်။ ချောင်းကျယ်တော့ ဟိုစိမ့်ပြေးခပ်ရ ဒီစိမ့် ပြေးခပ် ရနဲ့ပေါ့လေ။ အချိန်ပေးပြီး ခပ်နေရတာပေါ့။ အနောက်ရွာကတော့ စက်တွင်းရ လိုက်တော့ ဣန္ဒြေရသွားပြီ။ အရှေ့ရွာက မရသေးဘူး။ နွေရာသီဟာ နွားနှစ်ရှင်းလောက်ရှိတဲ့ အိမ်ဆိုရင် ရေခပ်နဲ့တင် အချိန်ကုန်တာပဲ” ဟု ဦးမြင့်ဝေက ဆိုသည် ။
ရေဦးမြို့နယ် အင်းကြီးကျေးရွာသည် အရှေ့ရွာ ၊ အနောက်ရွာနှစ်ရွာရှိပြီး အိမ်ခြေ ၂၁၈၊ အိမ်ထောင်စု ၂၂၂၊ လူဦးရေ ၁၆၅၅ ယောက်နှင့် ကျောင်းသားကျောင်းသူဦးရေ ၄၀၀ ကျော် (သူငယ်တန်းမှ ရှစ်တန်းအထိ) ရှိသည်ဟု သိရသည်။
အင်းကြီး အနောက်ရွာတွင် စက်ရေတွင်းတစ်တွင်းရှိပြီး အင်းကြီး အရှေ့ရွာနှင့် အနောက်ရွာသည် နှစ်ဖာလုံခန့် ကွာဝေးကာ ရေဦးမြို့မှ မိုင် ၃၀ ကျော် ခန့် ကွာဝေးကြောင်း သိရသည်။
ကမာရွတ်မြို့နယ်ရှိ နေအိမ်တစ်အိမ်မှ ကျပ်သိန်း ၁၇၀၀ ကျော်တန်ဖိုးရှိ လက်ဝတ်ရတနာများ ခိုးယူခဲ့သူအား မန္တလေးတိုင်းဒေသကြီးတွင် ဖမ်းမိ
ရန်ကုန်တိုင်းဒေသကြီး ကမာရွတ်မြို့နယ်ရှိ နေအိမ်တစ်အိမ်မှ ကျပ်သိန်း ၁၇၀၀ ကျော်တန်ဖိုးရှိ လက်ဝတ်ရတနာများ ခိုးယူခဲ့သည့် အမျိုးသားကို မန္တလေးတိုင်းဒေသ ကြီး၌ ဖမ်းဆီးရမိခဲ့ကြောင်း မေ ၂၃ ရက်တွင် ရန်ကုန်တိုင်းဒေသကြီးရဲတပ်ဖွဲ့မှ သိရသည်။
ဖြစ်စဉ်မှာ ရန်ကုန်တိုင်းဒေသကြီး၊ ကမာရွတ်မြို့နယ်၊ အမှတ် ၁၀ ရပ်ကွက်၊ သံလွင်လမ်းတွင် နေထိုင်သည့် ကို...... သည် မေ ၂ ရက် နံနက် ၁၀ နာရီခန့်က နေအိမ် အပေါ်ထပ် အိပ်ခန်းအတွင်းရှိ ဗီရိုတံခါးမှာ ပွင့်နေပြီး အခန်းအတွင်းရှိ ပစ္စည်းများမှာ ပြန့်ကျဲနေသည်ကို တွေ့ရှိခဲ့ရသဖြင့် စစ်ဆေးရာ ဗီရိုအတွင်းထားရှိသည့် စိန်၊ ရွှေ၊ လက်ဝတ်ရတနာမျိုးစုံ၊ မြန်မာငွေနှင့် နိုင်ငံခြားငွေ များ (စုစုပေါင်းတန်ဖိုး ၁၇၈၂၅၀၀၀၀ )ကျပ်မှာ ပျောက်ဆုံးနေသည်ကို တွေ့ရှိခဲ့ရ သဖြင့် သက်ဆိုင်ရာရဲစခန်းသို့ သွားရောက်တိုင်တန်းခဲ့ကြောင်း သိရသည်။
ယင်းသို့လာရောက် တိုင်တန်းသဖြင့် အဆိုပါဖြစ်စဉ်ကို ကမာရွတ်မြို့မရဲစခန်းမှ (ပ)၃၈၀/ ၂၀၁၈၊ ရာဇသတ်ကြီးပုဒ်မ ၃၈၀ ဖြင့်အမှုဖွင့်ခဲ့ပြီး ခိုးယူသွားသူကို ဖမ်းဆီးရမိ ရေးစုံစမ်းဆောင်ရွက်ခဲ့ကြောင်း သိရသည်။
“အရင်ပြစ်ချက်ဟောင်း ရှိတဲ့လူတွေကိုစိစစ်ပြီး ဆက်စပ်ဖော်ထုတ်ခဲ့တာမှာ တောင်ဒဂုံမြို့နယ်မှာနေတဲ့ ကျော်စွာထွန်း ဆိုတဲ့လူကို မသင်္ကာလို့လိုက်ပြီး စုံစမ်းခဲ့တာ ဖြစ်ပါတယ်။ စုံစမ်းတော့သူက မန္တလေးတိုင်း၊ မြင်းခြံမြို့နယ် ထနောင်းတိုင်ရွာကို ပြောင်းသွားတယ်လို့ သိရတယ်။  ဒါနဲ့သက်ဆိုင်ရာ တပ်ဖွဲ့ဝင်တွေနဲ့ ပူးပေါင်းပြီးထပ်စုံစမ်းတော့ ကျော်စွာထွန်းက မြင်းခြံမြို့နယ် ရွာသစ်ထူးရွာမှာ အမျိုးသမီးတစ်ယောက်နဲ့ နေထိုင်နေတယ်လို့ ထပ်ပြီးသိရတယ်” ဟု ရန်ကုန်တိုင်းဒေသကြီးရဲတပ်ဖွဲ့မှ ရဲအရာရှိတစ်ဦးက ပြောကြားသည်။
ထိုသို့သိရသဖြင့် ကျော်စွာထွန်း(ခ)ကျော်လင်းထွန်း(ခ) ကျော်မင်းထွန်း(၃၇)နှစ်ဆိုသူအား တာဝန်ရှိသူများက အဖွဲ့များခွဲ၍ လိုက်လံဖမ်းဆီးခဲ့ရာ ၎င်းကို မေ ၁၄ ရက် ညနေ ၃ နာရီခန့်တွင် ရန်ကုန် - မန္တလေးကား လမ်းပေါ်၌ မစ်ဆူဘီရှီ အမျိုးအစားယာဉ် တစ်စီးနှင့်အတူ ဖမ်းဆီးရမိခဲ့ကြောင်း သိရသည်။
ဖမ်းဆီးပြီး စစ်ဆေးခဲ့ရာ အဆိုပါအမှုကို ၎င်းကျူးလွန်ခဲ့ကြောင်းနှင့် ခိုးယူခဲ့သည့် လက်ဝတ်ရတနာများနှင့် ငွေများကို ယူဆောင်ကာ မိတ္ထီလာမြို့နယ် အောင်မင်္ဂလာရပ်ကွက်တွင်နေထိုင်သည့်  ၎င်းနှင့် ခင်မင်ရင်းနှီးသူ ဝတုတ်ဆိုသူကို ၎င်းခိုးယူခဲ့သည့် ပစ္စည်းများအနက် နိုင်ငံခြားငွေများနှင့် လက်ကောက်နှစ်ကွင်းတို့အား ပေါင်နှံခိုင်းပြီး ရရှိသောငွေဖြင့် မစ်ဆူဘီရှီ အမျိုးအစားယာဉ် တစ်စီးနှင့်Duyan  အမျိုးအစား ဆိုင်ကယ်တစ်စီးတို့အား ဝယ်ယူခဲ့ကြောင်း၊ ဝယ်ယူခဲ့သည့် ဆိုင်ကယ်မှာ ပြန်လည်အခိုးခံခဲ့ရပြီး ကျန်ရှိသည့် လက်ဝတ်ရတနာများကို ရောင်းချခဲ့သည်ဟု စစ်ဆေးပေါ်ပေါက်ခဲ့ကြောင်း သိရသည်။
ယင်းသို့ပေါ်ပေါက်ချက်အရ ၎င်းခိုးယူခဲ့သည့် ပစ္စည်းများနှင့်ငွေများကို ပြန်လည်သိမ်းဆည်းခဲ့ရာ ကျပ် ၁၇၀၄ သိန်း ကျော်ဖိုးအား ပြန်လည်သိမ်းဆည်းနိုင်ခဲ့ပြီး ကျန်ရှိသည့် သက်သေခံပစ္စည်းများကို ပြန်လည်သိမ်းဆည်းရမိရေး ဆက်လက်ဆောင်ရွက်လျက်ရှိကြောင်း ရန်ကုန်တိုင်းဒေသကြီး ရဲတပ်ဖွဲ့မှ သိရသည်။
ခိုးမှုကျူးလွန်ခဲ့သည့် ကျော်စွာထွန်း (ခ)ကျော်လင်းထွန်း (ခ) ကျော်မင်းထွန်း(၃၇နှစ်) ဆိုသူမှာ ၂၀၀၈ ခုနှစ်အတွင်းက မရမ်းကုန်းမြို့နယ်အတွင်း၌ ဖောက်ထွင်းမှုကျူးလွန်ခဲ့သဖြင့် ထောင်ဒဏ်ခုနစ်နှစ် ကျခံခဲ့ရဖူးကြောင်း၊ ၂၀၁၁ ခုနှစ်အတွင်းကလည်း သင်္ဃန်းကျွန်းမြို့နယ်အတွင်း၌ ခိုးမှုကျူးလွန်သဖြင့် ထောင်ဒဏ် လေးနှစ်ကျခံခဲ့ရဖူးကြောင်း ရန်ကုန်တိုင်းဒေသကြီးရဲတပ်ဖွဲ့မှ သိရသည်။
ဆီးဂိမ်းစ်ပြိုင်ပွဲ ယှဉ်ပြိုင်နေသူများအား MMA မစ်ဒယ်ဝိတ်တန်းချန်ပီယံ အောင်လအန်ဆန် အားပေး
ဘက်စုံကိုယ်ခံပညာသုံးတိုက်ခိုက်ရေး ပြိုင်ပွဲ MMA မစ်ဒယ်ဝိတ်တန်းကမ္ဘာ့ချန် ပီယံ အောင်လအန်ဆန်သည် မလေးရှားဆီး ဂိမ်းစ်ပြိုင်ပွဲ၌ ဝင်ရောက်ယှဉ်ပြိုင်လျက်ရှိ သည့် မြန်မာအားကစားသမားများအား Facebook စာမျက်နှာမှတစ်ဆင့် အားပေးစကား ပြောကြားခဲ့ကြောင်း သိရသည်။
အောင်လအန်ဆန်သည် ယင်းအားပေး စကားပြောကြားမှုဗီဒီယိုဖိုင်အား သြဂုတ် ၁၈ ရက်ကတည်းက လွှင့်တင်ထားခြင်းဖြစ်ပြီး ''အခုလာမယ့် ဆီးဂိမ်းစ်မှာသွားပြိုင်မယ့် မြန်မာကစားသမားအားလုံးကို ကြိုးစားပါလို့ ပြောချင်ပါတယ်။ အားလုံးကို အရမ်းဂုဏ်ယူ တယ်။ ရွှေတံဆိပ်ရအောင် ကြိုးစားပါ။ Myanmar GoFor Gold''ဟု ပြောကြားထား သည်။ အောင်လအန်ဆန်သည် ကချင်ပြည် နယ် မြစ်ကြီးနားမြို့၌ မွေးဖွားခဲ့သူဖြစ်ပြီး လက်ရှိတွင် အမေရိကန်နိုင်ငံ၌နေထိုင်ကာ MMA ပြိုင်ပွဲများ ယှဉ်ပြိုင်လျက်ရှိသည်။
အောင်လအန်ဆန်သည် ဇွန် ၃၀ ရက်က ရန်ကုန်မြို့ရှိ သုဝဏ္ဏကွင်း၌ကျင်းပသည့် မစ် ဒယ်ဝိတ်တန်းကမ္ဘာ့ချန်ပီယံစိန်ခေါ်ပွဲတွင် လက်ရှိချန်ပီယံ ရုရှားနိုင်ငံသား ဗစ်တာလီ ဘစ်ဒက်ရှ်အား အမှတ်ဖြင့်အနိုင်ယူကာ ချန် ပီယံဆုအား ပထမဆုံးအကြိမ် ဆွတ်ခူးရယူ နိုင်ခဲ့သည်။
မွန်ပြည်နယ်အစိုးရအဖွဲ့၏ လျှပ်စစ်၊ စွမ်းအင်နှင့် စက်မှုဝန်ကြီးဟောင်း ဦးမင်းထင်အောင်ဟန်အား NLD ပါတီ လုပ်ငန်းတာဝန်များမှ ရပ်ဆိုင်း
 ဘိုဘိုမြင့် 
မွန်ပြည်နယ်အစိုးရအဖွဲ့၏ လျှပ်စစ်၊ စွမ်းအင်နှင့် စက်မှုဝန်ကြီးဟောင်းဖြစ်သူ မော်လမြိုင်မဲဆန္ဒနယ်အမှတ်(၁) ပြည်နယ် လွှတ်တော်ကိုယ်စားလှယ် ဦးမင်းထင်အောင်ဟန်အား NLD ပါတီ၏ လုပ်ငန်းတာဝန်များမှ ရပ်ဆိုင်းလိုက်ကြောင်း အမျိုးသားဒီမိုကရေစီအဖွဲ့ချုပ်ပါတီ (NLD ) ဗဟိုအလုပ်အမှုဆောင်အဖွဲ့၏ နိုဝင်ဘာလ ၁၂ ရက် ရက်စွဲပါ အကြောင်းကြားစာအရ  သိရသည်။
အဆိုပါအကြောင်းကြားစာ၌ စုံစမ်းစစ်ဆေးရေးအဖွဲ ့၏ ၂၀၁၈ အောက်တိုဘာ ၂၃ ရက် ရက်စွဲပါ သုံးသပ်တင်ပြချက်အရ မော်လမြိုင်မြို့နယ် အလုပ်အမှုဆောင်အဖွဲ့ဝင်(ဘဏ္ဍာရေးမှူး) ဦးမင်းထင်အောင်ဟန်ကို ပါတီစည်းကမ်းထိန်းသိမ်းရေး၊ လုပ်ထုံးလုပ်နည်းများနှင့်အညီ ပါတီတာဝန်များမှ ရပ်ဆိုင်းလိုက်သည်ဟု ပါရှိသည်။
“ဦးမင်းထင်အောင်ဟန်ကို ပါတီတာဝန်က ရပ်စဲလိုက်တာပါ။ ပါတီက ထုတ်လိုက်တာတော့ မဟုတ်ဘူး။ သူကမြို့နယ်မှာ ဘဏ္ဍာရေးမှူး တာဝန်ယူထားတဲ့လူဆိုတော့ အဲဒီတာဝန်က ရပ်ဆိုင်းလိုက်တာပါ” ဟု မွန်ပြည်နယ် အမျိုးသားဒီမိုကရေစီအဖွဲ့ပါတီဥက္ကဋ္ဌ ကျိုက်ထိုမဲဆန္ဒနယ် ပြည်သူ့လွှတ်တော်ကိုယ်စားလှယ် ဒေါက်တာခင်ဆောင်က  The Daily Eleven သတင်းစာသို့ ပြောကြားသည်။
ဆက်လက်၍ “ကျွန်တော်ကြားသိရ သလောက်တော့ မြို့နယ်အစည်းအဝေးတစ်ခုမှာ စကားပြောတာလေးတွေ မှားသွားတယ်နဲ့ တူပါတယ်။ အဲဒါကြောင့် စုံစမ်းစစ် ဆေးရေးအဖွဲ့တွေ စစ်ဆေးပြီးတော့ အခုလို အရေးယူလိုက်တာနဲ့တူပါတယ်”ဟု ဒေါက်တာခင်ဆောင်က ပြောကြားသည်။
အဆိုပါကိစ္စနှင့်ပတ်သက်၍ ဦးမင်းထင်အောင်ဟန်ထံ နိုဝင်ဘာ ၁၃ ရက် မွန်းလွဲ ၁ နာရီအချိန်က The Daily Eleven သတင်းစာက ဆက်သွယ်မေးမြန်းရာတွင် ၎င်းအနေဖြင့် ယင်းကိစ္စကို သိရှိထားခြင်းမရှိသေးကြောင်း ပြန်လည်ဖြေကြားသည်။
“ကျွန်တော်က နေပြည်တော်မှာ Workshop တက်နေတာ။ မနက်ကတည်းက Facebook မှာ အဲဒီသတင်းက တောက်လျှောက်တက်နေတာတော့ တွေ့နေရတယ်။ ဘာမှတော့ မသိရသေးဘူး” ဟု ဦးမင်းထင်အောင်ဟန်က ပြောကြားသည်။
ဦးမင်းထင်အောင်ဟန်သည် ၂၀၁၅ အထွေထွေရွေးကောက်ပွဲတွင် မော်လမြိုင်မြို ့နယ် ပြည်နယ်လွှတ်တော်မဲဆန္ဒနယ်အမှတ်(၁) ကိုယ်စားလှယ်အဖြစ် ရွေးချယ်ခံခဲ့ရပြီး မွန်ပြည်နယ်အစိုးရအဖွဲ့၌ လျှပ်စစ်၊ စွမ်းအင်နှင့် စက်မှုဝန်ကြီးအဖြစ် တာဝန်ထမ်းဆောင်ခဲ့ပြီးနောက် ၂၀၁၈ မေ ၂၉ ရက်က ၎င်း၏ သဘောဆန္ဒအလျောက် ဝန်ကြီးရာထူး မှ နုတ်ထွက်ထားသူ ဖြစ်သည်။
အထောက်အထားမဲ့ နယ်ကျော်သွားလာနေသည့် ဘင်္ဂါလီလူငယ် ငါးဦးအား အမ်းမြို့နယ်အတွင်း ဖမ်းဆီးရမိ
ရခိုင်ပြည်နယ် ကျောက်ဖြူခရိုင် စစ်တွေ - ရန်ကုန်လမ်း အမ်းမြို့နယ်မွှားကျေးရွာအုပ်စု၊ မွှားကျေးရွာ စစ်ဆေးရေးဂိတ်အနီးတွင် အထောက်အထားမဲ့ ဝင်ရောက်လာသည့် ဘင်္ဂါလီငါးဦးအား နိုဝင်ဘာ ၂၇ ရက်က ဖမ်းဆီးရမိခဲ့ကြောင်း အမ်းမြို့နယ် ရဲစခန်းမှ သိရသည်။
အထောက်အထားမဲ့ ဝင်ရောက်လာသည့် ဘင်္ဂလီငါးဦးမှာ အမျိုးသမီးနှစ်ဦးနှင့် အမျိုးသားသုံးဦးဖြစ်ပြီး အမည်မသိ (စစ်ဆေးနေဆဲ) ကားတစ်စီးဖြင့် ရန်ကုန်သို့သွား ရောက်ရန်သယ်ဆောင်လာခြင်းဖြစ်ပြီး သက်ဆိုင်ရာ စစ်ဆေးရေးဂိတ်အနီးမှ စစ်ဆေးရေးဂိတ်အားရှောင်ကွင်းပြီး တောလမ်းအတွင်း လျှောက်လမ်းသွားနေစဉ် ဖမ်းဆီးရမိခဲ့ခြင်းဖြစ်ကြောင်း သိရသည်။
“နိုဝင်ဘာ ၂၇ ရက် ညနေ ၅ နာရီလောက်က အမ်း-မအီလမ်းကြားပေါ့နော်။ မွှားကျေးရွာနားမှာ ကျားသုံးယောက်၊ မနှစ်ယောက်ပေါ့။ ပေါင်းငါးယောက်ပေါ့။ မွှားကျေးရွာက ရွာသားတွေ့ပြီးရဲနဲ့လဝက ဖမ်းခဲ့တာပေါ့ဗျာ။ ဖမ်းလာပြီးတော့ အခုလဝကလွှဲပြီး လဝကအက်နဲ့ အရေးယူဖို့လုပ်နေကြတယ်” ဟု အမ်းမြို့နယ် ရဲစခန်းမှူး ရဲမှူးမြင့်ဦးက ပြောကြားသည်။
ကနဦးသတင်းရင်းမြစ်များအရ ဖမ်းဆီးရမိသည့် ဘင်္ဂါလီငါးဦးမှာ ကျောက်တော်မြို့နယ် အထက်ပိုက်သယ်ကျေးရွာမှဖြစ်ကြောင်း၊  အသက် ၂၈ နှစ်မှ ၁၄ နှစ် အကြား လူငယ်တွေဖြစ်ပြီး တစ်ဦးလျှင် ငွေကျပ်ငါးသိန်းနှုန်းဖြင့် ရန်ကုန်သို့ အရောက်ပို့ဆောင်ပေးရန် ပွဲစားနှစ်ဦးက အိမ်စီးကားတစ်စီးဖြင့် သယ်ဆောင်လာခြင်းဖြစ်ကြောင်း စုံစမ်းသိရှိရသည်။
“ဒီလိုမျိုး ဖမ်းဆီးမိတာက ၁၀ ကြိမ် တစ်ကြိမ်လောက်ပဲဖမ်ဆီးမိတာပါ။ ပွဲစားတွေက စစ်ဆေးရေးဂိတ်တွေ ရောက်ခါနီးပြီဆိုရင် သူတို့အစီအစဉ်အတိုင်း  ဂိတ်ရှောင်လမ်းကနေ ရှောင်းသွားတာတို့ ဆိုင်ကယ်၊ စက်ဘီးတွေနဲ့ ဂိတ်ရှေ့က ဌာနေတိုင်းရင်းသားတွေလို မသိမသာဖြတ်ကျော်တာတို့က မကြာမကြာရှိနေတယ်” ဟု အမ်းမြို့ခံတစ်ဦးက ပြောကြားသည်။
အဆိုပါ အထောက်အထားမဲ့နယ်ကျော်သွားလာနေသည့် ဘင်္ဂါလီလူငယ်ငါးဦးအား ဖမ်းဆီးပြီး လဝကအက်ဥပဒေဖြင့် အမှုဖွင့် လှစ်အရေးယူဆောင်ရွက်ရန် စစ်ဆေးနေကြောင်း၊ အထောက်အထားမဲ့ နယ်ကျော်သွားလာနေသည့် ဘင်္ဂါလီများအား သယ်ဆောင်လာသော လူကုန်ကူးသူပွဲစားနှင့် ယာဉ်မောင်းအား အချိန်မီ ဖမ်းဆီးနိုင်ရန် ဆောင်ရွက်နေကြောင်း အမ်းမြို့နယ်ရဲစခန်းမှ သိရသည်။
မမြင်ရတဲ့ အရှိုးရာ
ညနေဘက် လမ်းလျှောက်ထွက်တဲ့ တစ်နေ့လမ်းမှာမြင်ရတဲ့ မြင်ကွင်းတစ်ခုကို ကြည့်ပြီး ကျွန်တော် တော်တော် ကြေကြေကွဲကွဲ ဖြစ်နေမိတယ်။ ကလေးတစ်ယောက်ကို သူ့အမေက ရိုက်နေတာပါ။ ရိုက်တဲ့ တုတ်က ကလေးနဲ့ ယှဉ်လိုက်ရင် ကြောက်စရာကောင်းနေတယ်။ ကလေးက ခြောက်နှစ်၊ ခုနစ်နှစ် အရွယ်သာ ရှိလိမ့်ဦးမယ်ထင်တယ်။ ဘာအပြစ်လုပ်မိလို့ ဒီလောက် မြင်းရိုက် နွားရိုက်သလို ရိုက်နေသလဲဆိုတာကို စဉ်းစားကြည့်လို့ မရဘူး။
“သေချင်းဆိုး နင့်ကို သတ်မယ်။ နင့်ကို သတ်မယ်။ သေချင်နေတာလား ဟုတ်လား” တဲ့ အသံက နိမ့်ရမယ့် နေရာနိမ့်ပြီး မြင့်ရမယ့် နေရာမှာလည်း တော်တော်မြင့်တယ်။ မျက်နှာကလည်း နီရဲလို့ စိတ်ခံစားမှုအပြည့်နဲ့ အမေတစ်ယောက်။ (အမေတစ်ယောက်မှ ဟုတ်ရဲ့လားလို့ မတွေးဘဲလည်း မနေနိုင်) “နင့်ကို မွေးရတာ --နာတာပဲ ရှိတယ်ဟဲ့” စသဖြင့် ပြောရင်း တုတ်ဟာ လေထဲမြောက်တက်သွား၊ ငလျင်ကြီးကြီးတစ်ခု လှုပ်တော့မယ်ဆိုတဲ့ ကြောက်စိတ်မျိုးအထိ အဝေးကနေ ခံစားသိ သိမိတယ်။ ခုနစ်နှစ်အရွယ် ကလေးတစ်ယောက် ဘယ်လိုအပြစ်တွေများ ကျူးလွန်မိတာပါလိမ့်။ အဲဒီအရွယ် ကလေးတစ်ယောက်က ဘယ်လိုအပြစ်တွေများ ကျူးလွန်နိုင်မှာတဲ့လဲ။ အဆိုးရွားဆုံး ကျူးလွန်မှုကရော ဒီလိုသေမတတ် အရိုက်ခံရတာနဲ့ တန်ရဲ့လား။ မိနစ်အနည်းငယ်ကြာတော့ ကလေးကိုလည်း သနား၊ တာဝန်မဲ့လည်း မနေနိုင်တဲ့ လူတစ်စုနဲ့ တူပါတယ်။ ဝိုင်းဝန်းဖျန်ဖြေတား ဆီးရင်းပြီးသွားတယ်။ ကလေးဟာ အရိုက်မခံ ရတော့ဘူးဆိုတဲ့ အသိမှာလည်း ပျော်သွားပုံ မရ၊ ဝန်တင်လှည်းတစ်စီး ထိုးရပ်သွားသလို ငြိမ်လို့သာ နေပါတယ်။
တစ်လောကလည်း ဘုန်းကြီးတစ်ပါးဟာ ကလေးငယ်တစ်ယောက်ကို ကျောင်းဝင်းထဲ ဆဲဆိုလို့ ဆိုပြီး ရိုက်လိုက် နှက်လိုက်တာများ ရှုမကောင်း မြင်မကောင်း။ ကျွန်တော် သေချာသိတယ်။ တချို့လူတွေဟာ တခြားလူတစ်ယောက် အသားနာတဲ့အပေါ် သာယာတတ်တဲ့ စိတ်မျိုးရှိကြတယ်။ ဖြောင်းခနဲ၊ ခွပ်ခနဲ တခြားလူကို ရိုက်နှက်လိုက်တဲ့အခါမှာ ခံရသူက နာနာကျင်ကျင်နဲ့ အားခနဲ အော်လိုက်သံကို နားထောင်ပြီး နာကျင်လွန်းလို့ ရှုံ့မဲ့သွားတဲ့ မျက်နှာကိုကြည့်ပြီး နှစ်သက် ကျေနပ်မှုရသွားတဲ့ လူတွေ ဒီတိုင်းပြည်မှာတော့ အတော်များများ ရှိနေပါတယ်။ တော်တော် ကြောက်စရာကောင်းတဲ့ စိတ်ရောဂါလို့ ဆိုရမယ်။ သိပ္ပံနည်းကျ လေ့လာကြည့်ဖို့လည်း ကောင်းတယ်။
ကျွန်တော့်မှာ အဲဒီလို ကလေးတွေကို မိဘဆွေမျိုးတွေက ရိုက်တာနှက်တာ မြင်ရတာမျိုးကို ခဏခဏကို ကြုံရတယ်။ တစ်ခါတစ်ရံမှာတော့ မနေနိုင်လို့ ဝင်တားမိတယ်။  အဆင်ပြေသွားတဲ့အခါလည်း ရှိသလို၊ ကိုယ့်ကလေးကိုယ် ရိုက်တာ ဘာဖြစ်လဲဆိုတဲ့ အပြောမျိုး အကြည့်မျိုး ခံရတာလည်း ရှိတာပဲ။ ကလေးတစ်ယောက်ကို ရိုက်နေတာကို ကျွန်တော်ဘယ်နည်းနဲ့မှ သည်းခံပြီး ကြည့်နေလို့မရ။ ကျွန်တော်ကိုယ်တိုင်ဟာလည်း ငယ်ငယ်က လူလယ်ကောင် ပါးကို ဖိနပ်နဲ့ရိုက်တာ ခံရဖူးတယ်။ ခါးပတ်နဲ့ တံမြက်စည်း၊ ဝါးခြမ်းနဲ့ ဆိုတာမျိုးကတော့ ရေတွက်လို့တောင် မရနိုင်ပါပေါ့။ အဲဒီလို အရိုက်ခံခဲ့ရတာတွေကို ဒီနေ့ ပြန်စဉ်းစားကြည့်တော့ အဖေတို့ အမေတို့ မှားခဲ့တာကို ကျွန်တော် သိပါတယ်။ စိတ်နာကြည်းရလောက်အောင်တော့ မဖြစ်ခဲ့တာ ကျွန်တော်ကံကောင်းတယ် ခေါ်ရမှာပေါ့။
မြန်မာရုပ်ရှင် ဗီဒီယိုတွေထဲမှာ ကြည့်ဖူးတာလား၊ (မြန်မာကားတွေကတော့ ဆယ်စုနှစ် တစ်ခုမကအောင် မကြည့်ဖြစ်တာ တော်တော်ကြာပါပြီ) သူငယ်ချင်းအပေါင်းအသင်းတွေနဲ့ လက်ဖက်ရည်ဆိုင်ထိုင် စကားဝိုင်းဖွဲ့ရင်းနဲ့ပဲ ပြန်သတိရမိတာလားတော့ မပြောတတ်ဘူး။ ငယ်ငယ်တုန်းက လက်တွေ့ကြုံခဲ့ဖူးတဲ့ အကြောင်းကိစ္စကလေးတစ်ခု ရှိတယ်။ အဖြစ်အပျက်က မျက်နှာစာ နှစ်ဖက်နဲ့။ တစ်ဖက်က ရယ်ရတဲ့အပိုင်း၊ တစ်ဖက်က မောရတဲ့ အပိုင်းမျိုး။ မောရတဲ့အပိုင်းကို ငယ်စဉ်တုန်းက ကျွန်တော့် သူငယ်ချင်းတစ်ယောက်ရဲ့ အဖြစ်ကနေ ကြုံတွေ့လိုက်ရဖူးတယ်။
ကျွန်တော့် သူငယ်ချင်းတစ်ယောက်။ ဒီကောင့်နာမည်က အောင်ကျော်နိုင်တဲ့။ မိသားစုက ဆင်းရဲတယ်။ ဆင်းရဲတော့လည်း ကျွန်တော်တို့လို ဆင်းရဲကောင်အချင်းချင်းတွေ ပေါင်းမိတာပေါ့။ ဒီကောင်က စာကလည်း ညံ့သေး။ အစ အနောက်ကလည်း သန်သေး၊ အတန်းထဲလည်း အမြဲလျှပ်စီးလက် နေတဲ့ကောင်ဆိုတော့ ဆရာ၊ ဆရာမတွေက စာညံ့တာ၊ လျှပ်စီးလက်တာကိုပဲ ကြည့်မရဖြစ်သလား၊ ဆင်းရဲလို့ ဟိုကြေး ဒီကြေး နောက်ကျတာကိုပဲ အမြင်မကြည်လင်ဖြစ်သလား မပြောတတ်ဘူး။  တစ်ခုခုဆို တရားခံရှာမရတိုင်း ဒီကောင့်ကိုပဲ ဦးအောင်ရိုက်တော့တာ။ ရေအိုးကွဲလည်း ဒီကောင်၊ ခုံခေါက်လည်း ဒီကောင်၊ တံမြက်စည်းပျောက်လည်း ဒီကောင်ဆိုတဲ့ ဒီကောင့်ပဲ မဲအဆော်ခံရတာ။
ခုနစ်တန်း၊ ရှစ်တန်းအရွယ်ကဆိုတော့လည်း စောဒကတက်ဖို့ ဘာဖို့လည်း သိတတ်တဲ့အရွယ်လည်း မဟုတ်ပါဘူး။ စောဒကတက်တဲ့ အလေ့အထကိုလည်း ကျွန်တော်တို့ရဲ့ စိတ်ပျက်စရာ ပညာရေးစနစ်က အားမှ မပေးခဲ့တာကိုး။ အောင်ကျော်နိုင်ဆိုတဲ့ကောင် ရှေ့ထွက်၊ ဘလက်ဘုတ် (တကယ်က အစိမ်းရောင် ကြီး) မှာ မျက်နှာအပ် လက်မြှောက်ထားတဲ့ပုံကို သတိရတာမဟုတ်ဘူး မေ့လို့ကို မရတာ။  ကျွန်တော်သာ စာရေးသူ တစ်ယောက်မဟုတ်ဘဲ ပန်းချီဘက်မှာ အခြေခံရှိခဲ့ရင် ပထမဆုံး ကျွန်တော်ဆွဲမယ့်ပုံဟာ အောင်ကျော်နိုင့်ပုံပဲ ဖြစ်နေလိမ့်မယ် ထင်တယ်။  အဲဒီလောက်ကို မေ့မရနိုင်ခဲ့တာ။ ဆရာမက ရွှမ်းခနဲ ကြိမ်နဲ့ ဆော်လိုက်တိုင်း၊ ဆရာမဘက် လှည့်လာပြီး မျက်နှာငယ်လေးနဲ့ ထပ်မရိုက်ဖို့ တောင်းပန်နေတဲ့ အောင်ကျော်နိုင်ကို မြင်ရတိုင်း ငယ်ငယ်တုန်းကတော့ ဘာက မတရားတာမှန်း မသိဘူး။ ကိုယ်ပါ ရောနာကျင်ခဲ့ရတယ်။
တစ်ရက်မှာ အတန်းပိုင်ဆရာမက ဒီကောင့်ကို ဘာကြောင့်ရယ်လို့ မမှတ်မိ မိဘခေါ်ခိုင်းတယ်။  ဒီကောင် ခေါင်းနပန်း တော်တော်ကြီးသွား၊ မျက်နှာ တော်တော်ပျက်သွားတယ်။ ဒါမျိုးဆို ဒီကောင့်အိမ်က ဘယ်ခွင့်လွှတ်မလဲ။ စားဖို့ ရှာရသေး၊ မင်းက ေ-ာက် သုံးမကျ ဟုတ်လားဆိုတဲ့ပြီး တွယ်မှာ ဒီကောင် သိနေတာပေါ့။ ဆရာမဆိုတာများကလည်း ညှိနှိုင်းစေ့စပ်ရေး လုပ်မယ့်ပုံမပေါ်၊ နင့်အဖေခေါ်ခဲ့ မပါရင် ကျောင်းထုတ်မယ်ဆိုတာတွေချည့်။ အဲဒီညနေက ကျောင်းဆင်းတော့ ဒီကောင်ရယ် ကျွန်တော်ရယ် ကျောင်းတံခါးပေါက်ရှေ့မှာ အကြာကြီးပဲထိုင်ရင်း စကားတွေ ပြောနေခဲ့တာ။ သူကတော့ သူ့အဖေကို မပြောရဲဘူးကွာ၊ ငါ့ကို သတ်မှာ ငါ့ကို သတ်မှာ ဆိုတာချည်းပဲ ပြောတာပါပဲ။ ကျွန်တော်ကလည်း ကျွန်တော်ပဲ၊ မှတ်မိသလောက် ဒီကောင့်ကို စိတ်ဖြေသိမ့်စရာတွေ ကျွန်တော်ပြောနေတာပဲလို့ တွေးကြည့်လို့ကို မရတာ။ ဒီကောင့်ကို မျက်ခွက်တွေတောင် ပြောင်နေဦးမယ် ထင်ပါတယ်။ အဲဒီတော့မှ ဒီကောင် သူ့အိမ်ဘက်ရှိရာဆီ ကျောခိုင်းထွက်သွားပုံကို ကျွန်တော်မြင်မိ။ ကျွန်တော် မြင်မိတော့မှ သတိထားမိတာတစ်ခုက ဒီကောင် လမ်းလျှောက်ရင် စောင်းငန်းစောင်းငန်းနဲ့ဆိုတာ သိတယ်။ အေးမင်းတော့ ဆရာမတွေ ကြည့်မရ မရစရာပဲ။ ငါတောင် မင်းလမ်းလျှောက်ပုံကို ကြည့်ရတာ အဆင်မပြေဘူးလို့ စိတ်ထဲက တွေးမိသေးတယ်။
ဒီလိုနဲ့ နောက်တစ်နေ့မနက် ကျောင်းကိုရောက်တော့ ဒီကောင့်မျက်နှာဟာ တစ်ရက်အတွင်းကို တော်တော်ကြီး သေးကျုံ့သွားတယ် ထင်တာပဲ။ “ဟရောင် မင်းအဖေ ဘယ်မှာတုန်း” လို့ ကျွန်တော်က မေးတယ်။ ဒီကောင်က ဟိုမှာလို့ မေးထိုးပြတယ်။ ချွေးတွေနဲ့ ခမောက်ကြီးနဲ့ စွပ်ကျယ်ညိုညို ချိုင်းပြတ်နဲ့။ ပြီးတော့ အပေါက်ပေါက်တွေနဲ့။ ဒီလောက်ပဲ။ ကျွန်တော်ကလည်း ဘာတွေ စိတ်ဝင်စားနေမယ် ထင်လို့လဲ။ ပြီးတော့ အတန်းထဲရောက် ကျောင်းတက်ခေါင်းလောင်းထိုး။ ဆရာမက “ဟဲ့ကောင် နင့်အဖေ ဘယ်မှာလဲ” တဲ့ လွန်ခဲ့တဲ့ နှစ်ရက်လောက်ကမှ နောက်ဆုံးခုံကနေ ရှေ့ဆုံးခုံ ပြောင်းထိုင်ခိုင်းထားတဲ့ အောင်ကျော်နိုင်ကို မေးရင်းဝင်လာတယ်။ “ဂိတ်ပေါက်မှာ ဆရာမ” တဲ့။ “အေး သွားခေါ်ခဲ့” တဲ့။ အောင်ကျော်နိုင် လှစ်ခနဲ ထွက်သွားတယ်။
ပြန်ဝင်လာတော့ တော်တော်နှေးတယ် နောက်ကိုလှည့်ကြည့် လှည့်ကြည့်နဲ့။ သူ့ခေါင်းဘေးကနေ ဓားစက်တွေ ဖြတ်ဖြတ်သွားနေသလိုမျိုး ခေါင်းကို တစ်ချိန်လုံး စောင်းထားတယ်။ ဆရာမနံဘေး လက်ပိုက်၊ ဘေးကရပ်နေ။ အံမယ်ဒီကောင် ကျွန်တော့်ကို ပြုံးစစ လုပ်ပြသေးလို့ ကျွန်တော်တောင် အံ့သြရသေး။ သူ့ကိုယ်သူ အားတင်းတယ်နဲ့ တူပါရဲ့။ သူ့အဖေ ရောက်လာတယ်။ ဆရာမက နှာခေါင်းမသိမသာ ရှုံ့လိုက်တာကို အဲဒီနေ့က ကျွန်တော်တို့အတန်းထဲ ကျောင်းတက်တဲ့ ကောင်တိုင်းမြင်တယ်။ အောင်ကျော်နိုင်နဲ့  သူ့အဖေ မြင်မမြင်တော့ မသိဘူး။ ဆရာမက တော်တော်ဒေါသထွက်နေတယ်။ ဘာတွေ ပြောနေမှန်း ကျွန်တော်တို့ မကြားရဘူး။  မသိဘူး။ အောင်ကျော်နိုင်လည်း မျက်နှာမကောင်းဘူး။ သူ့အဖေက သူ့ထက်တောင် မျက်နှာမကောင်းသေး။
ပြီးတော့ အောင်ကျော်နိုင့်အဖေ ထွက်သွားတယ်။ သူ့အဖေထွက်သွားပြီး ဘာမှ မကြာဘူး ဆရာမလည်း အပြင်ကို သုတ်သုတ်နဲ့ အပြေးကလေး ထွက်သွားတယ်။ အဲဒီနောက် ဆရာမ ပြန်လာ။ သူ့ခုံမှာ ပြန်ထိုင်နေ ပြီဖြစ်တဲ့ အောင်ကျော်နိုင့်ကို မနေ့ကလို ဘလက်ဘုတ်မှာတောင် မတ်တတ်ရပ် လက်မြှောက် မလုပ်ခိုင်းတော့ဘူး။ ကြိမ်နဲ့တွယ်ပါလေရောဗျာ။ အောင်ကျော်နိုင်တစ်ယောက် တော်တော်နာပါလိမ့်မယ်။ ဆယ့်ငါးမိနစ်လောက် ကြာမယ်ထင်တယ်ဗျာ။ လေကို ခွင်းခွင်းသွားတဲ့ ကြိမ်လုံးရဲ့ အသံဟာ ကျွန်တော်တို့ ညည စောင့်ကြည့်ရတဲ့ တရုတ်သိုင်းကားထဲက ဓားသမားတွေ သိုင်းကွက်ခင်းရင်း ဓားရမ်းနေသလိုပဲ။ အောင်ကျော်နိုင်နဲ့ ကျွန်တော်တို့ဟာ ပထမ ၁၀ မိနစ်လောက်အထိ ဆရာမဘာကြောင့် ဒီလောက် ရိုက်နေမှန်း မသိဘူး။  ကျွန်တော်တို့က စုတ်တသပ်သပ် ငြိမ်ကုပ်ကုပ်။ အောင်ကျော်နိုင်က တအားအားနဲ့ ငိုယိုယိမ်းခါရင်း အချိန်တွေက တအိအိကုန် နေတယ်။ နောက်ငါးမိနစ်မှာ ရိုက်ရခြင်း အကြောင်းကို အားလုံးသိခဲ့ရတယ်။ “အဖေ ခေါ်လာပါဆိုတာကို ဘယ်က ဆိုက်ကားသမား ခေါ်လာတာလဲဟမ် အောင်ကျော်နိုင် ခွေးသူတောင်းစား လူလိမ်” စသဖြင့်။
ဒီလို ဇာတ်လမ်းမျိုးတွေကို ခင်ဗျားတို့ သိမှာပါ။  ခင်ဗျားတို့လည်း ဒါမျိုး လုပ်ဖူးသူ ရှိချင်ရှိလိမ့်မယ် မပြောနိုင်ဘူး။ အတန်းပိုင် ဆရာမရဲ့ အဖေ အမေ ခေါ်ခဲ့ဆိုတဲ့ အမိန့်ဟာ ကျောင်းသားဘဝမှာတော့ သံသရာဝဋ်ဆင်းရဲအတွင်းက အဆိုးရွားဆုံး အဝီစိငရဲပဲကိုး။  အခု ဒီမှာတင်ရပ်ပြီး ကာလတရားကို ပြန်စဉ်းစားတာမျိုးဆိုရင် ဒါက ရယ်စရာတစ်ဖက်ပါ။  ဒါပေမဲ့ အပြစ်မဲ့ အရိုက်ခံရတဲ့ အောင်ကျော်နိုင်ကတော့ တစ်သက်လုံး မေ့နိုင်လိမ့်မယ် ကျွန်တော် မထင်ဘူး။  အောင်ကျော်နိုင် ဆိုတဲ့ကောင် ဆိုက်ကားသမားကို ခေါ်လာတာ မှန်ပါတယ်။ ဒါပေမဲ့ အဲဒီဆိုက်ကားသမားက သူ့အဖေပဲလေ။ အဲဒီနောက် ဘာတွေဆက်ဖြစ်သလဲ။ ဘယ်လိုပြီးသွားသလဲတွေ ထားပါတော့။ ကျွန်တော်ကတော့ ဒီနေ့ အချိန်အထိ ပထမ ၁၀ မိနစ်မှာ ဘာကြောင့်မှန်းမသိ အရိုက်ခံနေရတဲ့ အောင်ကျော်နိုင်တစ်ယောက် ကြိမ်လုံးဒဏ်ကြောင့် ရမ်းခါနေပုံ၊ နောက်ငါးမိနစ်မှာ ဘာကြောင့်ရိုက်တယ် ဆိုတာကို သိသွားတဲ့ အောင်ကျော်နိုင်ဟာ မျက်ရည်ကျတာကလွဲလို့ လာနေတဲ့ ကြိမ်လုံးကို ရှောင်ဖို့ မကြိုးစားတော့ဘဲ ပေပြီးငြိမ်ကျသွားပုံတို့ဟာ ဒီနေ့ ပြန်စဉ်းစားကြည့်တော့ ဆရာမတစ်ယောက် ကလေးငယ်တစ်ယောက်အပေါ် အကြီးမားဆုံး ရာဇဝတ်မှုတစ်ခု ကျူးလွန်နေပုံကို မြင်ရသလို ဖြစ်နေခဲ့တာပါပဲ။
တရုတ်အမျိုးသမီး သရုပ်ဆောင် အင်ဂျလာဘေဘီက ဇာတ်ကားတစ်ကားအတွက် ဒေါ်လာ ၁၂ သန်း ကျော်ရရှိ
သရုပ်ဆောင် ဟွမ်းရှောင်မင်းက ၎င်း၏ ဇနီး အင်ဂျလာဘေဘီသည် သရုပ်ဆောင်ကောင်းသူ တစ်ဦးမဟုတ်ဟု တစ်ချိန်က ဝေဖန်ခဲ့ဖူးသည်။ သို့သော် မကြာမီက ထုတ်ပြန်ခဲ့သည့် တရုတ်တွင် ဝင်ငွေအများဆုံးရ သရုပ်ဆောင်စာရင်းနှစ်ခုကြောင့် အင်ဂျလာသည် ဟွမ်းရှောင်မင်း၏ စကားကို ရယ်ကောင်းရယ်မိမည်ဖြစ်သည်။
ဝင်ငွေအများဆုံးရအမျိုးသမီးသရုပ်ဆောင်များကို ဖော်ပြသည့်စာရင်းတွင် အင်ဂျလာဘေဘီသည် ဇာတ်ကားတစ်ကားအတွက် ဒေါ်လာ  ၁၂ ဒသမ ၄၆ သန်း (ဝမ်သန်း ၈၀) ကျော်ရရှိသည့်  အမျိုးသမီးသရုပ်ဆောင်  ၁၀ ဦးတွင် ပါဝင်ခဲ့သည်။ ဝင်ငွေအ များဆုံးရအမျိုးသားသရုပ်ဆောင်စာရင်း တွင်မူ ဟွမ်းသည် ဒေါ်လာ ၉ ဒသမ ၃၄ သန်း (ယွမ်သန်း ၆၀) ကျော်သာ ရရှိခဲ့ပြီး ဇနီးသည်၏ဝင်ငွေထက် နည်းပါးခဲ့သည်။
အဆိုပါ စာရင်းနှစ်ခုအရ တရုတ်တွင်လည်း ဟောလိဝုဒ်ကဲ့သို့ပင် အမျိုးသား သရုပ်ဆောင်များသည် အမျိုးသမီးသရုပ်ဆောင်များထက် သရုပ်ဆောင်ကြေး ပိုမိုရရှိသည်ကို ဖော်ပြခဲ့သည်။ တရုတ်အမျိုးသား သရုပ်ဆောင်များဖြစ်သည့် ဟူကီ၊ ချန်ခွန်နှင့် ယန်ယန်းတို့သည် ဇာတ်ကားတစ်ကား ရိုက်ကူးမှုအတွက် ဝင်ငွေ ယွမ်သန်း ၁၀၀ ရရှိသည်ဟု သိရသည်။
အသက် ၂၈ နှစ်အရွယ်ရှိ အင်ဂျလာဘေဘီသည် တရုတ်တွင် နာမည်ကြီးသရုပ်ဆောင်တစ်ဦးဖြစ်ပြီး Forbes မဂ္ဂဇင်းက ထုတ်ပြန်သည့် ၂၀၁၇ ခုနှစ် သြဇာလွှမ်းမိုးမှုအရှိဆုံး တရုတ်အနုပညာရှင်စာရင်းတွင် နံပါတ် ၈ နေရာ၌ ဖော်ပြခံခဲ့ရသည်။
တရုတ်ပြည်မကြီးတွင် ဝင်ငွေအများဆုံးရ လူငယ်အမျိုးသမီး သရုပ်ဆောင်တစ်ဦးဖြစ်သည့် အင်ဂျလာဘေဘီသည် ကိုရီးယား ရုပ်သံအစီအစဉ် Running Man ကို တရုတ်တင်ဆက်ပုံဖြင့် ရိုက်ကူးသည့်အစီအစဉ်တွင် ပင်တိုင်ပါဝင်သူတစ်ဦးဖြစ်သည်။ အင်ဂျလာသည် Independence Day: Resurgence နှင့် See You Tomorrow ဇာတ်ကားတို့တွင်လည်း ပါဝင်ခဲ့ပြီး ချီးကျူးခံခဲ့ရသည်။ အင်ဂျလာသည် ၂၀၁၆ ခုနှစ် ပန်း ၁၀၀ ရုပ်ရှင်ဆုပေးပွဲတွင် Mojin: The Lost Legend ဇာတ်ကားဖြင့် အကောင်းဆုံး အမျိုးသမီး ဇာတ်ပို့သရုပ်ဆောင်ဆု ရရှိခဲ့သည်။
အင်ဂျလာဘေဘီသည် ဟွမ်းရှောင်မင်းနှင့် ခြောက်နှစ်ကြာတွဲခဲ့ပြီး ၂၀၁၅ ခုနှစ် အောက်တိုဘာတွင် လက်ထပ်ခဲ့သည်။
2PM အဖွဲ့ဝင် OK စစ်မှုတာဝန် စတင်ထမ်းဆောင်
တောင်ကိုရီးယား အမျိုးသားအဆိုတော်အဖွဲ့ 2 PM မှ အဓိက ရက်ပ်အဆိုတော်နှင့် သရုပ်ဆောင်တစ်ဦးဖြစ်သည့်  Ok Taecyeon  သည် စက်တင်ဘာ ၄ ရက်တွင် စစ်မှုတာဝန် စတင် ထမ်းဆောင်ခဲ့သည်ဟု ၎င်း၏ အေဂျင်စီ JYP Entertainment က ထုတ်ပြန်ခဲ့သည်။
“  Ok Taecyeon က ဂျောင်ဂီပြည်နယ်၊ ဂိုရန်မြို့မှာရှိတဲ့ အမှတ်-၉ တပ်ရင်းမှာ လေ့ကျင့်ရေးစခန်းမှာ စစ်ထဲဝင်ဖို့ စာရင်းပေးခဲ့တယ်။ သူက သာမန်နိုင်ငံသားတစ်ဦးလိုပဲ စစ်မှုထမ်းချင်လို့ စစ်မှုထမ်းမယ့် သတင်းကို ရေငုံနှုတ်ပိတ်နေခဲ့တာပါ။ မိသားစုဝင်တွေနဲ့  2 PM အဖွဲ့ဝင်တွေပဲ သူ့ကို လိုက်လံပို့ဆောင်ပေးခဲ့ကြတယ်”  ဟု  JYP Entertainment က ထုတ်ပြန်ခဲ့သည်။
အသက်၂၉ နှစ်အရွယ်ရှိ Ok Taecyeon သည် စစ်မှုထမ်းရန်အတွက် ၎င်း၏ အမေရိကန် Green Card ကို စွန့်လွှတ်ခဲ့သည်။  ၎င်းသည် ကျောရိုးဆစ်များအကြားရှိ အရိုးနုအလွှာကိုလည်း ကုသမှုခံယူခဲ့သည်။ တောင်ကိုရီးယားတွင် ခန္ဓာကိုယ်ကျန်းမာသန်စွမ်းသည့် အမျိုးသားအားလုံးသည် စစ်မှုမထမ်းမနေရ ဥပဒေအရ နှစ်နှစ်ခန့် စစ်မှုထမ်းရမည်ဖြစ်သည်။ Ok သည် စစ်မှုမထမ်းဆောင်မီ သည်းထိတ်ရင်ဖို ရုပ်သံဇာတ်လမ်းတွဲ Save Me ကို အပြီးသတ်ရိုက်ကူးခဲ့သည်။
"၂၀၀၈ ခုနှစ်တွင် 2PM အဖွဲ့ဝင်အဖြစ် ဂီတလုပ်ငန်းများ လုပ်ဆောင်ခဲ့သည့် Ok သည် ၂၀၁၀ ပြည့်နှစ်တွင် Dream High၊ Who Are You၊ Let's Fight, Ghost စသည့် ဇာတ်လမ်းတွဲတွင် ပါဝင်သရုပ်ဆောင်ခဲ့သည်။ ၎င်းသည် ယခုနှစ်တွင် ဂျပန်ဘာသာဖြင့် သီဆိုထားသော ပွဲဦးထွက်တစ်ကိုယ်တော် အယ်လ်ဘမ် Taecyeon Special: Winter Hitori ကို ဖြန့်ချိခဲ့ပြီး ဂျပန်နိုင်ငံ၊ Tokyo Dome City Hall တွင် တစ်ကိုယ်တော်ဖျော်ဖြေပွဲ ကျင်းပခဲ့သည်။ 2 PM အဖွဲ့ဝင်တစ်ဦးဖြစ်သည့် ဂျွန်ကေသည်လည်း ယခုနှစ်အစောပိုင်းတွင် စစ်မှုတာဝန်ထမ်းဆောင်ခဲ့သည်။ Nichkhun၊ Wooyoung၊ Junho၊ Chansung၊ Ok Taecyeon  နှင့် ဂျွန်ကေတို့ဖြင့် ဖွဲ့စည်းထားသည့် 2 PM အဖွဲ့သည် ဂီတသက်တမ်း ကိုးနှစ်အတွင်း စတူဒီယိုအယ်လ်ဘမ် ခြောက်ခု ဖြန့်ချိခဲ့သည်။"
နိုင်ငံတော်အကြည်ညိုပျက်စေမှုဖြင့် တရားစွဲခံထားရသည့် ဆရာတော်ဦးပါမောက္ခအမှု တရားလိုပြသက်သေများ စစ်ဆေးပြီးစီးသဖြင့် လာမည့်ရုံးချိန်းတွင် စွဲချက်နှင့်ပတ်သက်၍ နှစ်ဖက်လျှောက်လဲချက်ပေးမည်
အမေရိကန်သံရုံးရှေ့ဆန္ဒပြမှုနှင့်ပတ်သက်၍ နိုင်ငံတော်အကြည်ညိုပျက်စေမှု ပုဒ်မ ၅၀၅ (ခ) ဖြင့် တရားစွဲခံထားရသော ဆရာတော်ဦးပါမောက္ခအား ဇန်နဝါရီ ၂၄ ရက်တွင် ကမာရွတ်မြို့နယ်တရားရုံး၌ ကိုးကြိမ်မြောက် ရုံးထုတ်ခဲ့သည်။
ရုံးချိန်းတွင် ဆရာတော်ဦးပါမောက္ခအား ပုဒ်မ ၅၀၅ (ခ) ဖြင့် တရားစွဲဆိုထားသည့် အမှုနှင့်ပတ်သက်၍ တရားလိုပြသက်သေအဖြစ် ကမာရွတ်မြို့နယ် (၉) ရပ်ကွက်အုပ်ချုပ်ရေးမှူး ဦးခင်မောင်ထွေးနှင့် တပ်ကြပ်ကြီး ခင်မောင်ထွန်းတို့ကို စစ်ဆေးခဲ့သည်။
အဆိုပါအမှုတွင် တရားလိုပြသက်သေ ခြောက်ဦးစလုံး စစ်ဆေးပြီးသောကြောင့် ဇန်နဝါရီ ၃၁ ရက်ရုံးချိန်းတွင် စွဲချက်တင်သင့် မတင်သင့် နှစ်ဖက်လျှောက်လဲချက်ပေးမည်ဖြစ်ကြောင်း သိရသည်။
“ထူးခြားမှုမရှိဘူး။ အရင်အတိုင်းပဲ။ လာမယ့် ၃၁ ရက်နေ့ကို ရုံးချိန်းမှာတော့ စွဲချက်တင်သင့် မတင်သင့် နှစ်ဖက်လျှောက်လဲချက်ပေးဖို့ရှိပါတယ်” ဟု တရားလွှတ်တော်ရှေ့နေ ဦးအောင်သူရိန်ထွန်းက မီဒီယာများ၏မေးမြန်းမှုကို ဖြေကြားသည်။
ထို့ပြင် ဆရာတော်ဦးပါမောက္ခအား တရားရင်ဆိုင်နေစဉ်နှင့် အကျဉ်းထောင်အတွင်း သင်္ကန်းဆီးခွင့်ပေးရန် ဇန်နဝါရီ ၁၇ ရက်က အင်းစိန်အကျဉ်းထောင်ပိုင်ထံ စာပေးပို့ထားပြီး ၁၅ ရက်အတွင်း သင်္ကန်းဆီးခွင့်မပေးပါက နိုင်ငံတော်သမ္မတနှင့် ပြည်ထဲရေးဝန်ကြီးဌာနသို့ တရားစွဲဆိုခွင့်ပြုမိန့်တောင်းကာ ခွင့်ပြုမိန့်ရပါက တရားစွဲဆိုမည်ဖြစ်ကြောင်း သိရသည်။
“ကျွန်တော်တို့ အင်းစိန်ထောင်ကို နို့တစ်ပစ်ထားတယ်။ ဆရာတော်ကို ၁၅ ရက်အတွင်း သင်္ကန်းပေးဖို့ ပြောထားတယ်။ ၁၅ ရက်ပြည့်လို့မှ ဆရာတော်ကို သင်္ကန်းမအပ်ရင် ဆရာတော်ရဲ့ဆန္ဒအရ တရားစွဲဆိုရင်စွဲပါမယ်” ဟု တရားလွှတ်တော်ရှေ့နေ ဦးအောင်သူရိန်ထွန်းက ဆက်လက်ပြောကြားသည်။
တရားခွင်၌ အမှုစစ်ဆေးပြီးနောက် ဆရာတော်ဦးပါမောက္ခက ရဟန်းသံဃာများတွင် အာပတ်သင့်ထားပါက အာပတ်စင်ကြယ်အောင် ဒေသနာကြားခဲ့ကြောင်း သိရသည်။
ပြီးခဲ့သည့် နိုဝင်ဘာ ၂၁ ရက် ရုံးချိန်းတွင် ဆရာတော်၏ ကိုယ်စားလှယ်ရှေ့နေက လျှောက်လဲချက်တင်ရာတွင် ပထမအကြိမ်ရုံးထုတ်၌ တရားလို ဦးသန်းထွန်းအောင်ကို စစ်ဆေးစဉ်က တရားလို ဦးသန်းထွန်းအောင်က ဦးတိုက်လျှောက်ထားလွှာအပေါ်မှာ ၎င်းလက်မှတ်မဟုတ်ကြောင်း ထွက်ဆိုခဲ့သဖြင့် ဆရာတော်အားလွှတ်ပေးရန် လျှောက်လဲချက်တင်ခဲ့ကြောင်း သိရသည်။
ယင်းလျှောက်လဲချက်ကို တရားရုံးမှ ကြားဖြတ်အမိန့်ချမှတ်ရာတွင် တရားရုံး ဦးတိုက်လျှောက်ထားလွှာမှ တရားလိုလက်မှတ်မမှန်သော်လည်း ဦးတိုက်လျှောက်ထားလွှာ၏ နောက်တွင်ပါသည့် နောက်ဆက်တွဲ (က) တွင်ဖော်ပြသည့်လက်မှတ်မှာ တရားလိုလက်မှတ် မှန်ကန်နေခြင်းအပါအဝင် အချက်သုံးချက်ဖြင့် လျှောက်ထားမှုကိုပယ်ချခဲ့ပြီး အမှုကို ဆက်လက်စစ်ဆေးနေခြင်းဖြစ်ကြောင်း သိရသည်။
၂၀၁၆ ခုနှစ် ဧပြီ ၂၈ ရက် ကကမာရွတ်မြို့နယ် တက္ကသိုလ်ရိပ်သာလမ်းပေါ်ရှိ အမေရိကန်သံရုံးရှေ့၌ မြန်မာနိုင်ငံတွင် ရိုဟင်ဂျာမရှိကြောင်း ဆန္ဒပြမှုနှင့်ပတ်သက်၍ မကွေးကျောင်းဆရာတော် ဦးပါမောက္ခအား ပုဒ်မ ၁၉၊ ပုဒ်မ ၅၀၅ (ခ) တို့ဖြင့် တရားစွဲဆိုထားခြင်းဖြစ်ပြီး နိုဝင်ဘာ ၂၁ ရက် ဒုတိယအကြိမ် ရုံးထုတ်စစ်ဆေးမှုတွင် ပုဒ်မ ၁၉ အပေါ်ဝန်ခံသဖြင့် ထောင်ဒဏ်တစ်လချမှတ်ခဲ့ကြောင်း၊ ဒီဇင်ဘာ ၁၉ ရက်တွင် ပြစ်ဒဏ်ရက်ပြည့်ခဲ့သောကြောင့် လက်ရှိတွင် ဆရာတော်အား အချုပ်ဖြင့် ရုံးထုတ်စစ်ဆေးနေခြင်းဖြစ်သည်။
မဟူရာ ဂျွန်
ဗိုလ်နေဝင်းရဲ့ မြန်မာ့နည်း မြန်မာ့ဟန် ဆိုရှယ်လစ်ဝါဒ တန်ခိုးထွားတဲ့အချိန်။ စာပေစိစစ်ရေးကလည်း စာနယ်ဇင်းတွေကို စာတစ်လုံးချင်း အပ်ဖျားထောက် စစ်ဆေးအကဲဖြတ် သုံးသပ်နေတဲ့ကာလ။ အဲဒီမှာ တိုက်ဆိုင်ချင်တော့ တာရာရဲ့ မျိုးဆက်သစ်များစုဝေးရာ မိုးဝေမဂ္ဂဇင်း ပြဿနာ။ လူငယ်တွေရဲ့အားကြောင့် မိုးဝေဟာ လက်မှန်းတည့်တည့် လက်သံပြောင်ပြောင် လက်စောင်းထက်ထက် ပြည်သူ့မဂ္ဂဇင်း နာမည်တက်စ။ တာရာပွင့်သစ်အားကို ကိုယ့်အား ထင်ရှာတဲ့ အယ်ဒီတာတွေက ရှေ့လူကို ဖြိုဖို့ ကြံကြရင်း ‘တော်လှန်စာပေ’ ကို ထူထောင်။ ‘နတ်နေမင်း’ ။ လူငယ်တွေ တောင်းပန်ကန့်ကွက်တဲ့ ကြားက ‘မီးပုံကြီးနဲ့ အနီး အဝေး’ ၊ ‘မနေ့တနေ့က ရွာတဲ့မိုး’ ။ ညှိမရတဲ့အဆုံး လမ်းခွဲနှုတ်ဆက်။
ဆင်ဆာကကျပ်။ စာနယ်ဇင်းတွေနဲ့ သဘောထားချင်း ယုံကြည်ချက်ချင်း ဖီလာ။ အဲဒီလိုနဲ့ စာကူးစက်ကဗျာဆိုတာ ပေါ်ထွန်းလာခဲ့။ ကျွန်တော်တို့ RIT ကဗျာအုပ်စုကလည်း စာကူးစက်ကဗျာစာအုပ် ‘နေမြူ’ ။ ဝါသနာ၊ ယုံကြည်ချက်၊ ရည်မှန်းချက်တူသူတွေ စု။ ကိုယ်ပိုင် စာအုပ်တွေပေါင်း ‘စွယ်တော်ရိပ်’ စာအုပ်အငှားဆိုင်လေးဖွင့်။ အဲဒီမှာ မိုးဝေအုပ်နဲ့ ချိတ်မိ။ သခွပ်နီ၊ အောင်ချိမ့်၊ ဖော်ဝေး၊ မောင်ချောနွယ်၊ ညွန့်သစ်၊ မောင်ခိုင်မာ .....။ ‘ရှတသော ရသနေ့များ‘၊ ‘ပန်းနုရောင် အိပ်မက်’ မက်ခဲ့ကြ။
‘စွယ်တော်ရိပ်’ က ပထမ၊ ဒုတိယစစ်မျက်နှာ (သဘောကွဲနိုင်ပါတယ်) စုဝေးရာ။ ကဗျာနဲ့ ကဗျာဆရာ ထပ်တူကျဖို့ ကြိုးစားကြတဲ့ ရူးသွပ်သူတွေ။ အုပ်စုဖွဲ့၊ တိုးတက်စာပေလေ့လာ၊ ဝိုင်းဝန်းဆွေးနွေး၊ ဝေဖန်၊ အဲဒီလိုနဲ့ တိမွေးကုက ကိုတင်ထွန်း (မုံရွာ) နဲ့ ဆက်မိ။ စွယ်တော်ရိပ်ကိုလာ  စာအုပ်ငှား နိုင်ငံအရေး ဆွေးနွေး။
တစ်ရက်သား အမှတ် (၈) ဘတ်စ်ကားပေါ်က ဆင်းလာတဲ့ သင်းအုပ်ဆရာတစ်ယောက် ကိုတင်ထွန်းကို တိုးတိုးညင်သာ ခေါ်ပြောနေတယ်။ သူ့တူ ‘စောမူးရယ်’ ကျန်းမာရေးမကောင်းလို့ အင်းစိန်ထောင်ထဲကနေ လွှတ်ပေးတော့မယ့်အကြောင်း။ မိဘများရှိရာ တောင်ကြီးမြို့ကို “သူတို့သား လွတ်ပြီလာကြိုပါ” လို့ ခေါ်တဲ့ သံကြိုးစာ ထောက်လှမ်းရေးက လှမ်းပို့လို့ မိဘများက ရန်ကုန်ဆင်းအလာ၊ မီးရထားလမ်း ရေကျော်နေလို့  အချိန်မီမရောက်။ နောက်ကျ။ မူးရယ်ထောင်ထဲမှာတင် ကျဆုံးခဲ့ရပြီ။ ဒါကို ထောက်လှမ်းရေးက သတင်းစာထဲ ကြော်ငြာမထည့်ရ၊ ဆွေမျိုးကလွဲရင် နာရေးကို ဘယ်သူမှ မလာရ ခြိမ်းခြောက်တယ်။ ဦးက မင်းသူငယ်ချင်းရဲ့ သတင်းသိအောင်သာ ပြောပြတာပါ။ ဘာမှ မလှုပ်ရှားကြပါနဲ့တဲ့။
စွယ်တော်ရိပ်မှာ ကျွန်တော်တို့ ဆွေးနွေးတိုင်ပင်ကြရပြီ။ ကျွန်တော်တို့ အားလုံး သဘောတူ ညီညွတ်ထားတဲ့မူက ‘ရန်သူ့ ဖိနှိပ်မှု အပုပ်ကို ဖွင့်ချ၊ ရဲဘော်သူရဲကောင်းကို ချီးကျူး၊ မိတ်ဆွေကို စည်းရုံး’ ။ လှုပ်ရှားကြမယ်။ အဲဒီကာလက တစ်ပြည်လုံးက ကျောင်းသားတွေ ရန်ကုန်မှာ စုနေချိန်။ RIT ၊ Vet ၊Eco ၊ သစ်တော၊ သွား/ ဆေး၊ ဘူမိ၊ BEd ။ အားလုံးညီဆုံးဖြတ်ပြီး ဗမာပြည်ရှိသမျှ တက္ကသိုလ် အသီးသီးရဲ့ ‘ကျောင်းသားသမဂ္ဂ လွမ်းသူ့ပန်းခွေ’ စာတမ်းတွေရေး လွယ်အိတ်ထဲထည့်။ ပန်းခွေ အဆင်သင့်တွေ ဝယ်စာတမ်းတွေ ချိတ်ဆွဲ၊ လေဟာပြင် ဈေးထဲကစောင့်။ ကျွန်တော်နဲ့ ကိုတင်ထွန်းမူးရယ် အလောင်းကို သွားကြည့်ကြတော့ ရင်ဘတ်က မို့မောက်ဖောရောင် ပန်းရောင်ထနေတယ်။ သမားရိုးကျ သေတာမဟုတ်။ ညှဉ်းပန်းနှိပ်စက် လူမဆန်တဲ့ ဒဏ်ရာအပြည့်။
ကျဆုံးရဲဘော် သူရဲကောင်းတစ်ယောက်ရဲ့ ဈာပန။ ဦးလေးသင်းအုပ်ဆရာနဲ့ ဘုရားကျောင်း ဓမ္မတေးအဖွဲ့၊ မိသားစု၊ စစ်ထောက်လှမ်းရေး၊ ရဲ၊ ထောင်ပိုင်နဲ့ သူ့အုပ်စု။ ဂျွန်လရဲ့ ရန်ကုန်အလွမ်းမိုးက တဖွဲဖွဲ။ ကျွန်တော်တို့ အုပ်ရဲ့ ရင်ထဲမှာလည်း အလွမ်း၊ ဒေါသ၊ တက်ကြွစိတ်၊ ခွန်အားတွေ တသဲသဲ။ ရင်ခွဲရုံကနေ နာရေးကားလည်း စထွက်လာရော ကျွန်တော်တို့ အုပ်အသီးသီးကိုင်ထားတဲ့ တစ်ပြည်လုံးရှိ ဗ.က.သ၊ တ.က.သ ပန်းခွေတွေကို ဝိုင်းချိတ်လိုက်ကြတယ်။ ပြီး ကိုယ်ရောင်ဖျောက်။
နောက် အရပ်သား ကားပေါ်တက်၊ စစ်အစိုးရရဲ့ ယုတ်မာ ရက်စက်မှုကို ဖွင့်ချ၊ ဂျူလိုင်ဆဲဗင်းကနေ ၆၉ ကျွန်းဆွယ်၊ ၇၀ ရွှေ ရတုအထိ။ ပြီးရင် နာရေးပို့တဲ့ကားကို အရှိန်လျှော့ခိုင်း၊ နောက်ကားတစ်စင်းပေါ်တက် ဟောပြော။ ကျွန်တော်နဲ့ ကိုတင်ထွန်း။
နာနတ်တော သုသာန်ရောက်။ အမေက ငိုချင်းနဲ့ သတိမေ့မျော။ ဦးလေးသင်းအုပ် ဆရာခမျာ တရားဒေသနာနဲ့ နှစ်သိမ့်ရင်း အသံတိမ်တိတ်။ သမ္မာကျမ်းစာပေါ်ကျတဲ့ မျက်ရည်စက်တွေ။ ဒီမြင်ကွင်းတွေကို မြင်မှနှလုံးသား နုနယ်တဲ့ အမှန်တရားဘက်သား လူငယ်တွေ ရင်ဘတ်ပေါက်မထွက် ခံနိုင်ရိုးလားဗျာ။ ကျွန်တော်တို့ မျက်ရည်ကျ ငိုခဲ့ပါတယ်။ ရင်ဘတ်ပွင့်ထွက် လက်သီးဆုပ် ကြွေးကြော်သံတွေ ဟစ်အော်ကြပါတယ်။ စစ်အာဏာရှင် အလိုမရှိ၊ ဒီမိုကရေစီပညာရေး၊ ကျောင်းသားသမဂ္ဂ ဖွဲ့ခွင့်ရရေး။ ပြီး ကိုယ်ယောင်ဖျောက်။
အဲဒီနေ့က ကိုတင်ထွန်းနဲ့ ကိုခင်မောင်လေးကို နောက်ဆုံး တွေ့လိုက်ရတာပါပဲ။ အဲ ဒီနေ့ဟာ ၁၉၇၂ ဂျွန် ၂၈။ ကျွန်တော် ကဗျာရေး ဖြစ်ပါတယ်။ ကျွန်တော်တို့ RIT  ကဗျာ ‘နေမြူ’ အုပ်နဲ့ ကိုသခွပ်တို့ မိုးဝေအုပ် ပေါင်းပြီး ‘ရှတသော ရသနေ့များ’ ၊ ‘ပန်းနုရောင် အိပ်မက်’ စာကူးစက်နဲ့ ထုတ်ပြီးကာလ။ ကိုသခွပ်ရဲ့ မျက်နှာဖုံး (အေးသွေးသန်းနာမည်နဲ့) မောင်ရန်ပိုင်ရဲ့ အမှာ (စတုတ္ထချစ်သူ ကလောင်နဲ့) ‘နေ့စွဲကျော် ဒိုင်ယာရီ စာမျက်နှာများ’ ထပ်ထုတ်ဖြစ်ကြတယ်။ အဲဒီထဲက ကျွန်တော့်ကဗျာ ‘မဟူရာဂျွန်’ ။ အားလုံးနဲ့ညှိပြီး ရက်စွဲကို ၇၃ လို့ ပြောင်းလိုက်တယ်။ တစ်အုပ်လုံးကို ကျွန်တော့် လက်ရေး။ ချစ်သူရဲ့ ရွှေဆွဲကြိုးတစ်ကုံးနဲ့ ထုတ်ခဲ့ရတဲ့ စာကူးစက် ကဗျာစာအုပ်။
၂၀၀၅ ခုနှစ်မှာ ဒုတိယအကြိမ် ထောင်ကလွတ်အပြီး ကိုးနှစ်အကြာ ၂၀၁၄ မှာမှ ကျွန်တော့်ရဲ့ ပထမဆုံး လုံးချင်းကဗျာစာအုပ် ‘နွေဦးငှက်ရဲ့ အိပ်တန်းပြန်’ ၊ အဲဒီမှာလည်း ‘မဟူရာဂျွန်’  ကို ထည့်။ ရက်စွဲ မတပ်မိလိုက်ဘူး။ မောင်လေးအောင်ရဲ့ ‘ဗိုလ်အောင်ကျော် တမ်းချင်း’  ကို အားကျ။ ကိုယ့်သမိုင်း ဖြတ်သန်းမှုကို အခြေခံပြီး ထွက်လာတဲ့ ရင်ခုန်သံ။
ဗမာပြည်ကြီး တရားမျှတ၊ လွတ်လပ်၊ အခွင့်အရေးတူညီမျှတဖို့ တိုက်ပွဲဝင်ရင်း ကျဆုံးသွားရတဲ့ လူမသိ သူမသိ ဂုဏ်ပြုမခံကြရတဲ့ အညတြရဲဘော်တွေ ဘယ်လောက်များခဲ့ကြပြီလဲ။ ခင်ဗျားတို့ ဆွေမျိုး၊ မိတ်ဆွေ၊ သူငယ်ချင်း၊ ရဲဘော်တွေထဲမှာ အနည်းဆုံး တစ်ယောက်လောက်တော့ ရှိနေမှာ အသေအချာ။ အဲဒီ ကျဆုံး အညတြရဲဘော် အားလုံးအတွက် ဒီကဗျာကို ရင်နဲ့ရေးမိ၊ လက်နဲ့ အလေးပြုလိုက်ပါတယ်။
‘မဟူရာ ဂျွန်’
ရင်ဖျတ်ဖျတ်ခုန်
ဆတ်ဆတ်တုန် လှုပ်ရှား
ငါ့အသားဟာ
ဆံနွယ်မှာ ခိုဖက်
မိုးရေစက်များကို
ခါးသီးစွာ လှုပ်ခါချလိုက်တယ်။
တနွေလုံး
နေရက်စက် ထောင်းသမျှ
ဂျွန်ကျမှ ဖျောင်းဖျ
မိုးရေတစ်စက် နှစ်စက်နဲ့
ပွေ့ဖက် ချွေးသိပ်တာ
ငါလူလိမ္မာ မလုပ်ချင်ဘူး။
‘နာနတ်တော သုဿန်’
ခရစ်ယာန်သချုႋင်းကြားက
မိုးသစ်မျှော် ဖားတို့ရဲ့
ရင်ခုန်တေးသွား
ခံစားမိပါတယ်
ငယ်ငယ်က သင်ဖူးတဲ့
‘ပေါက်ပင်ကိုင်း’ ကဗျာနဲ့အတူ။
သောကမျက်ဝန်း
ရွှန်းဖိတ်အန်လု
မျက်ရည်ဥ လဲ့လဲ့
ရှိုက်သံမဲ့ ငိုကာ
လေမျော ပုဝါလို
မေ့မြောသွားရှာတဲ့ မိခင်
ရင်နာစရာ စကား
ပြောသွားချင်မှာပဲ
ရဲဘော် အောင်ကျော့် အမေလို။
သင်းအုပ်ဆရာရဲ့
ဈာပန ဓမ္မတေးသံ
‘ပူပန်သောက ရောက်ချိန်၌
လိုအပ်သော ငြိမ်သက်ခြင်း’ ...လည်း
တက်ခေါက်သံ
အံကြိတ်သံကြား
တွားဝင်နစ်မြုပ် ငြိမ်သက်ခဲ့။
လက်ဝါးကပ်တိုင်မှာ
လျှပ်တခါ လက်
ပြက်ကနဲ ပေါ်လာ
တော်လှန်ကဗျာ
‘ပန်းအဘိဓမ္မာ
ဒါပါပဲလေ
ခြွေလို့ ကြွေကြွေ
ကြွေလို့ နေနေ
ကြွေတာကိုက ပွင့်ခြင်းပဲဟေ့’ ...။
ကဗျာ့မိုးကြိုးသွား
နှလုံးသား ထိမှန်
မိုးချုန်းသံ ထက်
ဟိန်းဟိန်းညံခြိမ့် စွဲနေခဲ့
‘ကြွေတာကိုက ပွင့်ခြင်းပဲဟေ့’ ...တဲ့။    ။
ရန်ကုန်တိုင်းဒေသကြီးအတွင်း ရင်းနှီးမြှုပ်နှံလိုသူများ မြေငှားရန်အခက်အခဲရှိပါက စည်ပင်သာယာပိုင်မြေများကို ပုဂ္ဂလိကကဏ္ဍထက် သက်သာသောနှုန်းထားဖြင့် ငှားရမ်းခွင့်ပြုမည်ဟု ဝန်ကြီးချုပ် ဦးဖြိုးမင်းသိန်း ပြောကြား
ရန်ကုန်တိုင်းဒေသကြီးအတွင်း ရင်းနှီးမြှုပ်နှံလိုသူများ မြေငှားရန်အခက်အခဲရှိပါက စည်ပင်သာယာပိုင်မြေများကို ပုဂ္ဂလိကကဏ္ဍထက် သက်သာသောနှုန်းထားဖြင့် ငှားရမ်းခွင့်ပြုမည်ဖြစ်ကြောင်း ရန်ကုန်တိုင်းဒေသကြီးဝန်ကြီးချုပ် ဦးဖြိုးမင်းသိန်းက ပြောကြားသည်။
“ရန်ကုန်တိုင်းရင်းနှီးမြှုပ်နှံမှု ကော်မတီအစည်းအဝေးကို တစ်လကိုနှစ်ကြိမ် ကျင်းပနေပါတယ်။ ဒေါ်လာငါးသန်းအောက်ကို တိုင်းဒေသကြီးဘက်က စီမံပေးနိုင်ပါတယ်။ ဒေါ်လာငါးသန်းအထက်ကိုတော့ မြန်မာနိုင်ငံ ရင်းနှီးမြှုပ်နှံမှုကော်မရှင်ကို သွားရမှာဖြစ်ပါတယ်။ ဒီလိုအခြေအနေမျိုးတွေမှာ ကျွန်တော်တို့ဘက်က အခက်အခဲပေါ်ပေါက်နေတဲ့ မြန်မာနိုင်ငံရင်းနှီးမြှုပ်နှံမှုကော်မရှင်ကပဲဖြစ်ဖြစ် ရန်ကုန်တိုင်းရင်းနှီးမြှုပ်နှံမှုကော်မတီရဲ့ ခွင့်ပြုမိန့်နဲ့ ဆောင်ရွက်နေတာပဲဖြစ်ဖြစ် ဘယ်ကဏ္ဍနယ်ပယ်မှာမဆို ကျွန်တော်တို့တိုင်းက ကူညီဖို့အစီအစဉ်ရှိနေပါတယ်။ မြေငှားနေရတဲ့ အခက်အခဲရှိရင် ကျွန်တော်တို့စည်ပင်သာယာမှာ မြေတွေရှိပါတယ်။ ငှားချင်ပါတယ်” ဟု ၎င်းကဆိုသည်။
“ဒါပေမဲ့ ဒီနေရာမှာ ကျွန်တော်တစ်ခါတည်း ပွင့်ပွင့်လင်းလင်းပြောပါရစေ။ စည်ပင်သာယာကမြေမို့လို့ ပေါပေါလောလောနဲ့ အောက်ဈေးနဲ့ရမှာပဲ၊ စည်ပင်သာယာက မြေမို့လို့တစ်ဆင့်ပြန်ပြီး ခွဲစိတ်ပြီး ရောင်းချမယ်ဆိုတဲ့ အစီအစဉ်မျိုးတော့ မဖြစ်နိုင်ပါဘူး။ ပုဂ္ဂလိကကဏ္ဍလိုပဲ စည်ပင်သာယာက မြေလိုတဲ့သူကို မြေပေးပါမယ်။ ဒါပေမဲ့ ပုဂ္ဂလိကကဏ္ဍမှာ ပေးနေတဲ့နှုန်းထားထက်တော့ သက်သာအောင် ကျွန်တော်တို့ဆောင်ရွက်ပေးပါမယ်။ ဒါပေမဲ့ ဒီနေရာမှာ တကယ် စက်ရုံဆောက်ပြီး တကယ်လုပ်မယ်ဆိုရင် ကျွန်တော်တို့ ကူညီမှာဖြစ်ပါတယ်။ မြေကိုရယူပြီး ခွဲစိတ်ရောင်းချမယ့် အစီအစဉ်မျိုးအတွက်တော့ စီမံဆောင်ရွက်ပေးနိုင်မယ့် အခြေအနေမရှိပါဘူး” ဟု ၎င်းက ပြောကြားသည်။
ရန်ကုန်တိုင်းဒေသကြီးအတွင်း၌ ၂၀၁၇ ခုနှစ် သြဂုတ်မှ ၂၀၁၈ ခုနှစ် ဒီဇင်ဘာ ၂၄ ရက်အထိ ငါးလနီးပါးအတွင်း စက်မှုကဏ္ဍနှင့် အခြားဝန်ဆောင်မှုကဏ္ဍတို့တွင် ပြည်တွင်း ပြည်ပ ရင်းနှီးမြှုပ်နှံမှုပမာဏ ဒေါ်လာသန်း ၄၀ ကျော်အပါအဝင် ကျပ် ၁၁ ဘီလျံကျော်အထိ ဝင်ရောက်မြှုပ်နှံထားကြောင်း ရန်ကုန်တိုင်းဒေသကြီး ရင်းနှီးမြှုပ်နှံမှုကော်မတီက သတင်းထုတ်ပြန်ထားသည်။
အဆိုပါ ရင်းနှီးမြှုပ်နှံမှုလုပ်ငန်းများ၏ မတည်ငွေရင်းပမာဏ စုစုပေါင်းမှာ ဒေါ်လာ ၄ ဒသမ ၈၆၀ သန်းနှင့် မြန်မာကျပ်ငွေသန်း ၃၀၀၀ ဖြစ်ပြီး ပြည်တွင်းအလုပ်အကိုင်အခွင့်အလမ်း ၂၀၃၅ ဦးအတွက် ဖန်တီးပေးနိုင်မည်ဖြစ်သည်။ ၂၀၁၇ ခုနှစ် သြဂုတ်မှ ၂၀၁၈ ခုနှစ် ဇန်နဝါရီ ၂၄ ရက်အထိ ရန်ကုန်တိုင်းဒေသကြီး ရင်းနှီးမြှုပ်နှံမှုကော်မတီအနေဖြင့် စက်မှုကဏ္ဍနှင့် အခြားဝန်ဆောင်မှုကဏ္ဍတို့တွင် စင်ကာပူနိုင်ငံ၊ တရုတ်ပြည်သူ့သမ္မတနိုင်ငံ၊ ကိုရီးယားသမ္မတနိုင်ငံ၊ ထိုင်ဝမ်၊ ဟောင်ကောင်၊ ဂျပန်နိုင်ငံနှင့် မလေးရှားနိုင်ငံတို့မှ နိုင်ငံခြားရင်းနှီးမြှုပ်နှံမှုလုပ်ငန်း ၂၇ ခုနှင့် မြန်မာနိုင်ငံသား ရင်းနှီးမြှုပ်နှံမှုလုပ်ငန်းလေးခု၊ စုစုပေါင်းရင်းနှီးမြှုပ်နှံမှု လုပ်ငန်း ၃၁ ခုတို့အား အတည်ပြုမိန့်များ ထုတ်ပေးခဲ့ကြောင်း သိရသည်။
နုတ်ထွက်ပေးရန် တောင်းဆိုခဲ့သည့် ပြည်တက္ကသိုလ် ပါမောက္ခချုပ်အား နေပြည်တော်သို့ ပြောင်းရွှေ့ခံရ
ပြည်တက္ကသိုလ် ကျောင်းသားများသမဂ္ဂမှ ဦးဆောင်၍ ပြည်တက္ကသိုလ် ပါမောက္ခချုပ် နုတ်ထွက်ပေးရန် တောင်းဆိုခဲ့ခြင်းကြောင့် အဆင့်မြင့်ပညာ ဦးစီးဌာနမှ ပြည်တက္ကသိုလ် ပါမောက္ခချုပ်အား နေပြည်တော်သို့ သြဂုတ် ၃၀ ရက်က ပြောင်းရွှေ့ခဲ့ကြောင်း သိရသည်။
“ဆန္ဒပြတဲ့ အမှုကိစ္စနဲ့ ပတ်သက်ပြီးတော့ပေါ့။ ကျွန်တော်တို့အဖွဲ့ ဆုံးဖြတ်ချက်က ပြောင်းရွှေ့သွားရုံနဲ့ မပြီးဘူး။ နိုင်ငံ့ဝန်ထမ်း တစ်ယောက်ဖြစ်တဲ့အတွက် နိုင်ငံ့ဝန်ထမ်းဥပဒေ ချိုးဖောက်တာတွေ ရှိတယ်။ ပြည်တက္ကသိုလ်မှာ ကျူးလွန်ခဲ့တဲ့ အခြားသော ကိစ္စရပ်တွေကို ပြစ်မှုနဲ့ ပြစ်ဒဏ် ထိုက်တန်စွာ ပေးရမယ်။ ပေးခြင်း မပေးခြင်းကို ကျွန်တော်တို့ သေသေချာချာ စောင့်ကြည့်သွားမယ်။ နောက်တစ်ခုက ဒေါက်တာ အောင်အောင်မင်း ပြည်တက္ကသိုလ်ကို ယာယီ ပါမောက္ခချုပ်အနေနဲ့ ရောက်လာမယ်ပေါ့။ ညက ဒေါက်တာသိန်းဝင်းနဲ့ ကျွန်တော်ဖုန်းရတယ်။ ဒေါက်တာသိန်းဝင်းက သူတို့ဝန်ကြီးဌာနမှာ ပြည်တက္ကသိုလ်အတွက် ဒေါက်တာ ဒေါ်ခင်သီတာ အစားခန့်ပေးမယ့် ပါမောက္ခချုပ်ရာထူး ရှိတဲ့သူ မရှိတဲ့အတွက် ဒေါက်တာ အောင်အောင်မင်းကို ခေတ္တယာယီ ကျောင်းမှာ စီမံခန့်ခွဲရေးကိစ္စ ဆောင်ရွက်ဖို့ လွှတ်လိုက်တယ်လို့ ကျွန်တော့်ကို ပြောပါတယ်” ဟု ပြည်တက္ကသိုလ် ကျောင်းသားများသမဂ္ဂ၏ ခေါင်းဆောင်တစ်ဦးဖြစ်သူ ကိုမြတ်မင်းထက်က ပြောကြားသည်။
အဆင့်မြင့်ပညာ ဦးစီးဌာန ပြည်တက္ကသိုလ် ပါမောက္ခချုပ် ဒေါက်တာ ဒေါ်ခင်သီတာအား ပြည်တက္ကသိုလ်၏ စီမံခန့်ခွဲရေး ကိစ္စရပ်များတွင် စီမံခန့်ခွဲမှု အားနည်းခြင်း၊ ပညာရေးဝန်ကြီးဌာနနှင့် အဆင့်မြင့်ပညာ ဦးစီးဌာန၏ ညွှန်ကြားချက်များကို လိုက်နာရန် ပျက်ကွက်ခြင်းများကြောင့် ဒေါက်တာ ဒေါ်ခင်သီတာအား အဆင့်မြင့်ပညာဦးစီးဌာန နေပြည်တော်တွင် သြဂုတ် ၃၀ မှစ၍ ရာထူးနှင့်အတူ တွဲဖက်တာဝန် ချထားကြောင်း ထုတ်ပြန်ကြေညာခဲ့သည်။
ပြောင်းရွှေ့ခံခဲ့ရသည့် ဒေါက်တာ ဒေါ်ခင်သီတာ နေရာတွင် အဆင့်မြင့်ပညာဦးစီးဌာနမှ ဒုတိယညွှန်ကြားရေးမှူးချုပ် ဒေါက်တာ ဦးအောင်အောင်မင်းအား ပြည်တက္ကသိုလ်၏ စီမံခန့်ခွဲရေးနှင့် သင်ကြားရေးကိစ္စများ ဆောင်ရွက်နိုင်ရန် ပြည်တက္ကသိုလ်သို့ ဒုတိယ ပါမောက္ခချုပ် (ပါမောက္ခချုပ်တာဝန်) အဖြစ် တွဲဖက် တာဝန်ချထားကြောင်း အဆင့်မြင့်ပညာဦးစီးဌာနက ထုတ်ပြန်ထားသည်။
ပြည်တက္ကသိုလ် ကျောင်းသားများသမဂ္ဂ မှ ပြည်တက္ကသိုလ် ပါမောက္ခချုပ်၏ လုပ်ရပ်များကို ထပ်မံ အသိပေးခြင်းနှင့် ပြောင်းရွှေ့ပေးရန် တောင်းဆိုသည့် တောင်းဆိုစာကို သြဂုတ် ၂၃ ရက်က ပညာရေးဝန်ကြီးဌာန အဆင့်မြင့်ပညာ ဦးစီးဌာနနှင့် နိုင်ငံတော် အတိုင်ပင်ခံရုံး ဝန်ကြီးဌာနတို့ကို အကြောင်းကြားစာ ပေးပို့ခဲ့ကြောင်း သိရသည်။
သို့သော် အကြောင်းတစ်စုံတစ်ရာ တုံ့ပြန်ခြင်း မရှိခဲ့သည့်အတွက် ပြည်တက္ကသိုလ် ကျောင်းသားများသမဂ္ဂက ဦးဆောင်၍ ပါမောက္ခချုပ်အား ပြည်တက္ကသိုလ်မှ ပြောင်းရွှေ့ပေးရန် သြဂုတ် ၂၇ ရက်က ပြည်တက္ကသိုလ်အတွင်း ဆန္ဒထုတ်ဖော်ခဲ့ခြင်း ဖြစ်သည်။
ထိုသို့ ဆန္ဒထုတ်ဖော်ခဲ့ခြင်းကြောင့် ပြည်တက္ကသိုလ် ကျောင်းသားများသမဂ္ဂမှ ကိုမြတ်မင်းထက်ကို သက်ဆိုင်ရာ ရဲစခန်းမှ ပုဒ်မ ၁၉ ဖြင့် အမှုဖွင့်ထားကြောင်း သိရသည်။
