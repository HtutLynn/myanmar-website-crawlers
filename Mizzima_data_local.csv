လက်ရှိ အခြေအနေတွင် အပြောင်းအလဲများကို ဒေါ်အောင်ဆန်းစုကြည် ဖန်တီးရန် လွယ်ကူဦးမည် မဟုတ်ဟု မီရှဲယို ပြောကြား
By မိုးသူ 
ရန်ကုန်၊ မေ ၃၀ ။     ။ လက်ရှိ အခြေအနေတွင် အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်က အပြောင်းအလဲများကို ဖန်တီးရန် လွယ်ကူဦးမည် မဟုတ်ဟု The Lady ဇာတ်ကားတွင် ဒေါ်အောင်ဆန်းစုကြည် နေရာက ပါဝင်သရုပ်ဆောင်ထားသည့် မင်းသမီး မီရှဲယိုက မေ ၃၀ ရက်က သူ၏ ကော့မှူးခရီးစဉ်တွင် ပြောကြားလိုက်  သည်။
မြန်မာနိုင်ငံသို့ ဒုတိယအကြိမ်မြောက် လာရောက်သည့် မင်းသမီးက မေ ၃၀ ရက်တွင် ကော့မှူးမြို့သို့  သွားရောက်ခဲ့ပြီး ဆိုင်ကယ်ဦးထုပ်များ လှူဒါန်းမှု ပြုလုပ်ကာ ယင်းခရီးစဉ်တွင် ပြောကြားလိုက်ခြင်း ဖြစ်သည်။
၎င်းက “အပြောင်းအလဲ တော်တော်များများကို ဖန်တီးဖို့ ဒေါ်စုအတွက်တော့ လောလောဆယ် လွယ်ကူဦးမှာ မဟုတ်ပါဘူး။ လက်ရှိအချိန်က ဒေါ်စုမှာ ဆုံးဖြတ်ခွင့် မရှိဘူးလေ။ အစိုးရနဲ့ ပိုပြီး ထိတွေ့ဖို့ မျှော်လင့်ပါတယ်။ နောက်ပြီး သမ္မတကလည်း နှစ်ဦးကြား ဆက်ဆံရေးအတွက် ကောင်းမွန်တဲ့ဘက်မှာ ရှိနေတယ်လို့ မြင်ပါတယ်” ဟု ပြောကြားလိုက်ခြင်း ဖြစ်သည်။
မြန်မာနိုင်ငံသည် ကြီးမားသည့် ပြောင်းလဲမှုများ ဖြစ်ပေါ်နေပြီး ပြီးခဲ့သည့် လေးနှစ်ခန့်က  ရန်ကုန်သို့ သူ ရောက်လာသည့် အချိန်ထက် စာပါက ပိုမိုသည့် ဖွံ့ဖြိုးတိုးတက်မှုများကို တွေ့နေရပြီး အကောင်းဘက်ကို သွားသည့် အနေအထား ဖြစ်နေသည်ဟုလည်း ၎င်းက ပြောကြားသည်။
“နေရာတော်တော်များများမှာ၊ လမ်းတွေမှာ လူတွေ လွတ်လွတ်လပ်လပ် လှုပ်ရှားနေကြ တာကို တွေ့လာရပါတယ်။ ကျွန်မကတော့ ဒါဟာ အကောင်းဘက်ကို သွားဖို့ဖြစ်တယ်လို့ မြင်ပါတယ်။ ဘာကြောင့်လဲ ဆိုတော့ မှန်ကန်တဲ့ အနေအထားကို ရောက်အောင် အချိန်ယူပြီး ပြုစုပျိုးထောင်ရတာ ဖြစ်လို့ပါ” ဟုလည်း ၎င်းက ပြောကြားခဲ့သေးသည်။
ကုလသမဂ္ဂအဖွဲ့၏ ယာဉ်စည်းကမ်း၊ လမ်းစည်းကမ်း သံအမတ်အဖြစ် ခန့်အပ်ထားသည့် မီရှဲယိုသည် မေ ၃၀ ရက်တွင် ရန်ကုန်တိုင်း၊ ကော့မှူးမြို့နယ်၊ ဒေါ်ခင်ကြည်ဖောင်ဒေးရှင်းသို့ နံနက် ၉ နာရီတွင် ရောက်ရှိပြီး ဆိုင်ကယ်ဦးထုပ်အလုံး ၈၀ ခန့် လှူဒါန်းခဲ့သည်။
၎င်းက မြန်မာနိုင်ငံတွင် ယာဉ်အန္တရာယ်ကင်းရှင်းစေရန် လူထုကို ပညာပေးသောအားဖြင့် ဒေါ်ခင်ကြည် ဖောင်ဒေးရှင်းက ဖွင့်လှစ်ထားသည့် NCTC ဟိုတယ် သင်တန်းကျောင်းမှ ကျောင်းသားကျောင်းသူများကို ဆိုင်ကယ်ဦးထုပ်များ လှူဒါန်းခဲ့ပြီး ပညာပေးစကားများလည်း ပြောကြားခဲ့သည်။
ဆိုင်ကယ်ဦးထုပ် လှူဒါန်းသည်နှင့် ပတ်သက်ပြီး မီရှဲယိုက “လမ်းမတွေပေါ်မှာ လူငယ်တွေကို မော်တော်ဆိုင်ကယ်စီးတဲ့ အရေအတွက်က ၁ ဒသမ ၆ သန်းလောက် ရှိနေတယ်လို့ ကျွန်မတို့ သိထားပါတယ်။ သေချာတာက သိပ်မကြာခင်မှာပဲ ဒီအရေအတွက်က နှစ်ဆလောက်ဖြစ်သွားမှာပါ။ ဒါကြောင့် မတော်တဆမှု တွေကနေ ကာကွယ်ရမှာတွေ၊ ဒီမတော်တဆမှုအတွင်း ပြင်းပြင်းထန်ထန် ဒဏ်ရာရရှိမှုတွေကနေ ကာကွယ်နိုင်အောင် ဦးထုပ်တွေ ဆောင်းပေးပါလို့ ပြောချင်ပါတယ်”ဟု ၎င်းက ပြောသည်။
ယာဉ်စည်းကမ်း၊ လမ်းစည်းကမ်း လိုက်နာရေးနှင့် ပတ်သက်ပြီး အစိုးရကလည်း စည်းကမ်း ဆိုင်ရာ  အကြောင်းအရာများကို အမြဲတမ်း ပြောပြသွားရမည်ဖြစ်ပြီး မောင်းနှင်သူများ ကလည်း လုံခြုံရေး ခါးပတ်ကို ပတ်ထားရမည်ဖြစ်ပြီး တစ်ယောက်နှင့် တစ်ယောက် လေးစားမှုများ ရှိရမည်ဟုလည်း မီရှဲယို က ပြောသည်။
အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည် ကလည်း ၎င်း၏ မဲဆန္ဒနယ်မြေ ကော့မှူးသို့ ပြီးခဲ့သည့် ဧပြီလ ၂၇ ရက်က သွားရောက်ခဲ့စဉ်တွင် အဆိုပါ သင်တန်းကျောင်းမှ ကျောင်းသား တစ်ဦး ဆိုင်ကယ်မှောက်သေဆုံးခြင်းနှင့် ဆက်စပ်၍ အရည်အသွေးမီသည့် ဆိုင်ကယ်ဦးထုပ် မဆောင်းထား၍ ဖြစ်သည်ဟုလည်း ပြောဆိုခဲ့သေးသည်။
လှေစီးရွှေ့ပြောင်းသူများအား အကူအညီပေးရေးနှင့် ကာကွယ်ရေး ဆောင်ရွက်မည်
By မဇ္ဈိမ 
ရန်ကုန်၊ မေ ၃၀ ။       ။ မြန်မာနိုင်ငံမှ ဘင်္ဂါလီများနှင့် ဘင်္ဂလားဒေ့ရှ်နိုင်ငံသား ရွှေ့ပြောင်းသွားလာသူများအတွက် လူသားချင်းစာနာသည့် အကူအညီများကို နိုင်ငံတကာရွှေ့ပြောင်း နေထိုင်သူများအဖွဲ့ IOM မှတစ်ဆင့် သြစတြေးလျက သြစတြေးလျဒေါ်လာ ၆ သန်းနှင့် အမေရိကန်က ယူအက်စ် ဒေါ်လာ ၃ သန်း ပေးမည်ဟု သိရသည်။
ယင်းအကူအညီများအနက် သြစတြေးလျက သူ၏ ဒေါ်လာ တစ်သန်းကို အိန္ဒိယသမုဒ္ဒရာအတွင်းမှ ကယ်တင်ခဲ့သူများအတွက်နှင့် ၅ သန်းကို ရခိုင်ပြည်နယ်နှင့် ဘင်္ဂလားဒေ့ရှ် - မြန်မာ နယ်စပ် ကော့ဇ်ဘဇားရှိ ဒုက္ခသည်များအတွက် ကူညီမည်ဖြစ်သည်။
ယင်းအစည်းအဝေးသို့ ၁၇ နိုင်ငံမှ အဆင့်မြင့်ကိုယ်စားလှယ်များ တက်ရောက်သည့် ထိုင်းနိုင်ငံ ဘန်ကောက်မြို့၌ မေလ ၂၉ ရက်က ကျင်းပသော ပုံမှန်မဟုတ်သည့် ရွှေ့ပြောင်းသူများ အစည်းအဝေး ၌ ကတိပြုကြခြင်းဖြစ်သည်။
လူကုန်ကူးသူများက စွန့်ပစ်ခဲ့ပြီး ငါးဖမ်းလှေများဖြင့် ပင်လယ်ကမ်းခြေများတွင် ရွှေ့ပြောင်းသူ များအား ကယ်ဆယ်ပြီးနောက် ကြိုတင်ကာကွယ်ရေးလုပ်ငန်းများ ပူးပေါင်းဆောင်ရွက်ရေး အတွက် တွေ့ဆုံဆွေးနွေးကြရာတွင် ကုလသမဂ္ဂ အဖွဲ့အစည်းများနှင့် လေ့လာသူများလည်း တက်ရောက်ခဲ့ကြ သည်။
နိုင်ငံတကာရွှေ့ပြောင်းသူများအဖွဲ့ IOM၊ ကုလဒုက္ခသည်များဆိုင်ရာ မဟာမင်းကြီးရုံးတို့မှ တာဝန်ရှိသူ များကို အင်ဒိုနီးရှား၊ မလေးရှားနှင့် ထိုင်းနိုင်ငံ အာဏာပိုင်များက ၎င်းတို့ နိုင်ငံတွင်းရှိ ရွှေ့ပြောင်း ဒုက္ခသည်များ အရေး စိစစ်လေ့လာလာနိုင်ရန် ခွင့်ပြုခဲ့ကြသည်။
ထိုင်းနိုင်ငံ ဒုဝန်ကြီးချုပ်နှင့် နိုင်ငံခြားရေးဝန်ကြီးဖြစ်သူ ဗိုလ်ချုပ်ကြီး ထနာဆတ် ပတ်တိမာပရာဂွန်ကလည်း ပြီးခဲ့သည့် ရက်သတ္တပတ်များက ထိုင်းနိုင်ငံအတွင်းသို့ ရောက်ရှိလာသည့် လှေစီးရွှေ့ပြောင်းသူ ၆၀၀ ဦး ကို နိုင်ငံတောင်ပိုင်း၌ ယာယီနေရာချထားပေးကြောင်း ပြောဆိုသည်။ ထို့ပြင် လှေစီးရွှေ့ပြောင်းသူများအား ဆေးကုသမှုနှင့် နိုင်ငံသား စိစစ်နိုင်ရေးအတွက် အန်ဒမန်ပင်လယ်အတွင်းသို့ သင်္ဘောနှစ်စင်း စေလွှတ်သွားမည်ဟုလည်း ပြောသည်။
"ထို့ပြင် ပင်လယ်တွင်း လမ်းပျောက်မျောပါနေကြသည့် လှေစီးရွှေ့ပြောင်းသူများအား ရှာဖွေမည့် အမေရိကန် လေတပ်လေယဉ်များကို ထိုင်းနိုင်ငံကို အခြေပြု ပျံသန်းခွင့်ပြုမည်ဟုလည်း ထိုင်းဗိုလ်ချုပ်ကြီးက ပြောသည်။ ပင်လယ်တွင်း လမ်းပျောက်မျောပါနေသည့် ရွှေ့ပြောင်းဦးရေ အတိအကျကို မသိရသေးသော်လည်း ထိုင်းဗိုလ်ချုပ်ကြီးကမူ ""၇,၀၀၀ ကနေ ၉,၀၀၀ အကြားလည်း ဖြစ်နိုင်တယ်။ ၃,၀၀၀ လောက်ပဲလည်း ဖြစ်နိုင်တယ်"" ဟု ဆိုသည်။"
ယမန်နေ့က ကျင်းပသည့် အစည်းအဝေးသို့ တက်ရောက်လာကြသည့် ကိုယ်စားလှယ်များက လှေစီးရွှေ့ပြောင်းသူများအား လူသားချင်းစာနာမှု အကူအညီများ အလျင်အမြန်ပေးရန်နှင့် လူကုန်ကူးမှု ကွန်ရက်ကြီးကို တိုက်ဖျက်ရန်၊ တရားမဝင်ရွှေ့ပြောင်းသွားလာမှုများကို ကာကွယ်ရန် လိုအပ်ကြောင်း ပြောဆိုမှတ်ချက်ပြုကြသည်။
ဟိုင်းကြီးကျွန်းတွင် ထိန်းသိမ်းထားသူများကို လ.ဝ.က က စတင်စိစစ်
By ကေဇူး 
ရန်ကုန်၊ မေ ၃၀ ။      ။ ဧရာဝတီတိုင်း ဟိုင်းကြီးကျွန်းတွင် ထိန်းသိမ်းထားသော လှေစီးဒုက္ခသည်များသည် မည်သည့် နိုင်ငံသားဖြစ်ကြောင်းကို လ.ဝ.က က စတင်စိစစ်လျက်ရှိသည် ဟု ဟိုင်းကြီးကျွန်း လ.ဝ.က ဦးစီး ဦးအောင်တိုးက ပြောသည်။
၎င်းတို့ကို ဟိုင်းကြီးကျွန်း ရေတပ်စခန်းတွင် ထိန်းသိမ်း၍ နိုင်ငံသား အထောက်အထားကတ် များနှင့် အချက်အလက်များကို စိစစ်လျက်ရှိပြီး အဖြေမပေးနိုင်သေးဟု ဆိုသည်။
""" ဒီနေ့မနက်က မှ စ စစ်တာဗျ၊ လူတွေကတေ့ာ ဘင်္ဂါလီတွေပဲ၊ ဒါပေမယ့် သူတို့ရဲ့ ဘယ်နိုင်ငံလဲ ဘယ်လို လာတာလဲဆိုတာကို စိစစ်နေတုန်းပါပဲ"" ဟု ဦးအောင်တိုးက ဆိုသည်။"
ထိုသို့ စိစစ်ရာတွင် ၎င်းတို့၏ ကိုယ်ရေး အချက်အလက်များကို ဖြည့်စွက်ရခြင်းဖြစ်ပြီး ထိုသို့ ဖြည့်စွက်မှုပြီးစီးမှသာ သိ မည်သည့်နိုင်ငံသားဖြစ်ကြောင်းသိရှိနိုင်မည် ဟုပြောကြားခဲ့သည်။
မေ ၂၉ ရက်က ဧရာဝတီတိုင်းဖျာပုံမြို့နယ် အနောက်ဘက် ရေမိုင်သုံးဆယ် အကွာတွင် ဖမ်းဆီးမိခဲ့ သော သင်္ဘောပေါ်တွင် လှေစီးဒုက္ခသည် ၇၂၇ ယောက်ပါဝင်ခဲ့ပြီး ၎င်းတို့ကို ဘင်္ဂါလီ များဖြစ်သည် ဟု အစိုးရ သတင်းစာက ထုတ်ပြန်ကြေညာထားသော်လည်း ၎င်းတို့ စတင်ထွက်ခွာခဲ့သော နိုင်ငံကို စိစစ်နေရဆဲဖြစ်သည်။
"""စာတတ်သူလည်းပါတယ်၊ မတတ်တဲ့သူလည်းပါတဲ့အတွက် ပိုပြီးအချိန်ယူရပါတယ်""ဟု ၎င်းက ဆိုသည်။ ၎င်းတို့ သည် မြန်မာ့ပင်လယ်ပြင်အတွင်း ဒုတိယအကြိမ် ဖမ်းဆီးရမိခြင်းဖြစ် သည်။ မေ ၂၁ ရက်က ရခိုင်ပြည်နယ်တွင် ဖမ်းဆီးရမိသော စက်လှေတွင် လှေမောင်းသူနှင့် လှေလုပ်သားများမှာ မြန်မာနိုင်ငံသားများ ဖြစ်သည်။"
အမျိုးသားရင်ကြားစေ့ရေး ဆောင်ရွက်နေသည့် ကာလဖြစ်၍  ဒီပဲယင်း အရေးတော်ပုံ တရားခံ ဖော်ထုတ်ပေးရေး တိုက်တွန်းမည် မဟုတ်ဟု အင်န်အယ်လ်ဒီ ဆို
By ယုဝေ 
ရန်ကုန်၊ မေ ၃၀ ။       ။ လက်ရှိကာလမှာ အမျိုးသားရင်ကြားစေ့ရေးအတွက် ဆောင်ရွက်နေသည့် ကာလဖြစ် သောကြောင့်  ဒီပဲယင်း အရေးတော်ပုံ တရားခံကို အမျိုးသားဒီမိုကရေစီ အဖွဲ့ချုပ် (NLD) က ရှာဖွေဖော်ထုတ်ရန် တိုက်တွန်းမည်မဟုတ်ဟု  NLD ဗဟိုကော်မတီအဖွဲ့ဝင် ဒေါ်နန်းခင်ထွေးမြင့်က မဇ္ဈိမကို ပြောသည်။
ဒီပဲယင်းအရေးတော်ပုံသည် ၂၀၀၃ ခုနှစ် စစ်ကိုင်းတိုင်းဒေသကြီး ဒီပဲယင်းမြို့အနီး ကျည်ရွာတွင် ဖြစ်ပွားခဲ့ခြင်း ဖြစ်ပြီး မေ ၃၀ ရက်သည် ဒီပဲယင်း ၁၂ နှစ်ပြည့်မြောက်သည့်နှစ် ဖြစ်သည်။
ဒေါ်နန်းခင်ထွေးမြင့်က “ ပြည်ဖုံးကားချလိုက်တယ်လို့တော့ ပြောလို့မရပါဘူး။ အမှန်တရား ဆိုတာက ဖုံးကွယ်လို့ မရပါဘူး။ တစ်နေ့တော့ ပေါ်ပေါက်မှာပါပဲ။ အခုချိန်မှာ အမျိုးသားရင် ကြားစေ့ရေး ပြုလုပ်နေတာမို့လို့ ဒီပဲယင်းအရေးတော်ပုံက တရားခံတွေကို ရှာဖွေဖော်ထုတ်တာ၊ အစိုးရ အဖွဲ့အစည်းတွေကို တရားခံပေါ်ပေါက် ရေးအတွက် တိုက်တွန်းပြောဆိုတာတွေ မရှိပါဘူး” ဟု ပြောသည်။
ရွေးကောက်ပွဲကာလ နီးကပ်လာသည့် အချိန်အတွင်း အဓိပ္ပာယ်လွဲမှားစေမည့် စကားများ မပြောဆိုလို ဟုလည်း ၎င်းက ဆိုသည်။ ၂၀၀၃ ခုနှစ် မေလ ၆ ရက်က စတင်၍ အမျိုးသား ဒီမိုကရေစီ အဖွဲ့ချုပ်၏ အထက်မြန်မာပြည် ပါတီစည်းရုံးရေး ခရီးစဉ်အဖြစ် ဒေါ်အောင်ဆန်းစုကြည်နှင့် အဖွဲ့ဝင်များ ကချင်ပြည်နယ်၊ မန္တလေးတိုင်း ဒေသကြီးနှင့် စစ်ကိုင်းတိုင်းဒေသကြီး တို့ကို သွားရောက်ခဲ့သည်။
ယင်းခရီးစဉ်ကာလအတွင်း ဖြစ်သည့် ၂၀၀၃ ခုနှစ် မေလ ၃၀ ရက်က စစ်ကိုင်းတိုင်း ဒေသကြီး  ဒီပဲယင်းမြို့အနီး ကျည်ရွာသို့ ရောက်ရှိစဉ် လူတစ်စု၏ ဝိုင်းဝန်း တိုက်ခိုက်ခြင်းကို ပါတီ စည်းရုံးရေးဆင်းနေသည့် ဒေါ်အောင်ဆန်း စုကြည်၊ ဦးတင်ဦးနှင့် ပါတီဝင်များက ခံခဲ့ရခြင်း ဖြစ်သည်။  ဒီပဲယင်းအရေးတော်ပုံအတွင်း လူသေဆုံးမှုနှင့် ဒဏ်ရာရှိသူများ ရှိခဲ့သည့်အပြင် ဖမ်းဆီးထောင်ချခံရမှုများ လည်း ရှိခဲ့သည်။
ဒီပဲယင်း အရေးတော်ပုံ ဖြစ်ပွားခဲ့သည့်အချိန်က ဒေါ်အောင်ဆန်းစုကြည်  စီးနင်းလိုက်ပါသည့် ကားကို မောင်းနှင်သူ ကိုကျော်စိုးလင်းကလည်း “ ပြန်ပြီးတော့ သတိရတယ်။ ဘာကြောင့် လဲဆိုတော့ ဒီကိစ္စကို ကျွန်တော့်စိတ်ထဲမှာ သူတို့ကို ပြန်ပြီး ထိခိုက်ပါစေ၊ နစ်နာပါစေ၊ ဟိုဟာဖြစ်ပါစေ ဒီဟာဖြစ် ပါစေ ဆိုတဲ့ ဆန္ဒမရှိဘူး။ ဒါပေမယ့် အမှုမှန်ကိုတော့ ပေါ်ပေါက်စေချင် တယ်”ဟု  ဒီပဲယင်း ကိုးနှစ်ပြည့်က မဇ္ဈိမ၏ အင်တာဗျူးတစ်ခုတွင် ဖြေကြားထားဖူးသည်။
ထိုင်းရောက် မြန်မာများ ချင်းမိုင် ကောင်စစ်ဝန်ရုံးတွင်လည်း မဲပေးနိုင်မည်ဟု ဆို
By ဟိန်းကိုစိုး 
ရန်ကုန်၊ မေ ၃၀ ။       ။ ထိုင်းနိုင်ငံသို့ ရောက်ရှိနေသည့် မြန်မာနိုင်ငံသားများသည် ချင်းမိုင်တွင် ဖွင့်လှစ်ထားသည့် မြန်မာ ကောင်စစ်ဝန်ရုံးတွင်လည်း မဲပေးနိုင်မည်ဟု ထိုင်းနိုင်ငံဆိုင်ရာ မြန်မာသံအမတ်ကြီး ဦးဝင်းမောင်က မေလ ၃၀ ရက်တွင် မဇ္ဈိမကို ပြောသည်။
"""သူတို့နေခဲ့တဲ့ နေရာက မဲစာရင်းတွေမှာ ပါတယ်ဆိုရင် မဲပေးနိုင်မယ်။ သူ့ လုပ်ထုံးလုပ်နည်းတွေနဲ့ အညီ ပေးရမှာပါ"" ဟု ၎င်းက ဆိုသည်။ ထိုင်းနိုင်ငံသို့ ရောက်ရှိနေသည့်  မဲဆန္ဒရှင်များ မဲပေးနိုင်ရေးအတွက် မေလ ပထမအပတ်အတွင်း ဖွင့်လှစ်ခဲ့သည့် ကောင်စစ်ဝန်ရုံးတွင် လာရောက်မဲပေးနိုင်ကြောင်း ပြည်ထောင်စု ရွေးကောက်ပွဲ ကော်မရှင် ဥက္ကဋ္ဌ ဦးတင်အေးက မေလ ၂၆ ရက်တွင် ပြောထားသည်။"
"""ထိုင်းက မြန်မာတွေက ဘန်ကောက်က သံရုံးအပြင် ချင်းမိုင်ကောင်စစ်ဝန်ရုံးမှာလည်း ပေးလို့ရအောင် လုပ်ပေးမယ်။ ရွေးကောက်ပွဲရက်မတိုင်မီ ပုံစံ ၁၅ နဲ့ သံရုံးတွေမှာ ကြိုတင်မဲပေးရမှာ ပါ။ အခုတော့ နိုင်ငံတကာ ရောက်နေတဲ့  မြန်မာစာရင်းတွေကို သက်ဆိုင်ရာ ဝန်ကြီးဌာနက တောင်းထားပါတယ်"" ဟု ဦးတင်အေးက ဆိုသည်။"
မဲစာရင်းတွင် ပါဝင်ပြီး  နိုင်ငံတကာသို့ ရောက်ရှိနေသည့် မဲပေးနိုင်သူ မြန်မာနိုင်ငံသားများသည် မဲပေးလိုပါက သတ်မှတ်ပုံစံ ၁၅ ဖြင့် ကြိုတင်မဲအဖြစ် သံရုံးသို့ ပေးအပ်နိုင်ပြီး ရွေးကောက်ပွဲ ကျင်းပသည့်နေ့ တွင်ပင် ၎င်းတို့ အပါအဝင်ကြိုတင်မဲများပေးအပ်ထားသည့် လူဦးရေပမာဏကို သက်ဆိုင်ရာ မြို့နယ် ကော်မရှင် ရုံးများတွင် နံနက် ၆ နာရီမှစ၍ ကပ်ပေးထားမည်ဖြစ် သည်ဟု ရွေးကောက်ပွဲကော်မရှင်ထံမှ သိရသည်။
မြန်မာနိုင်ငံမှ နိုင်ငံတကာသို့ ရွှေ့ပြောင်းနေထိုင် အလုပ်လုပ်ကိုင်သူ ဦးရေမှာ ၂ သန်းခန့်ရှိပြီး ယင်းပမာဏ၏ ၇၀ ရာခိုင်နှုန်းသည် ထိုင်းနိုင်ငံသို့ ရွှေ့ပြောင်းနေကြပြီး မလေးရှားသို့ ၁၅ ရာခိုင်နှုန်းနှင့် နိုင်ငံ အချို့သို့လည်း ပြောင်းရွှေ့နေထိုင်နေကြကြောင်း ၂၀၁၅ ခုနှစ် မေလ ၂၉ ရက်တွင် ထုတ်ပြန်သည့် သန်းခေါင်စာရင်း ရလဒ်အရ သိရသည်။
မန္တလေးတိုင်းအတွင်း မဲစာရင်းများ စောင့်ကြည့်စစ်ဆေးသွားမည်ဟု အင်န်အယ်လ်ဒီ ဆို
By အောင်ကိုဦး 
မန္တလေး၊ မေ ၃၀  ။       ။ ၂၀၁၅ အထွေထွေ ရွေးကောက်ပွဲအတွက် မဲစာရင်းများကို  ဇွန်လအတွင်း ထုတ်ပြန်ကြေညာ မည် ဖြစ်ရာ မန္တလေးတိုင်းဒေသကြီးအတွင်းရှိ စာရင်းများကို  အမျိုးသားဒီမိုကရေစီ အဖွဲ့ချုပ်(NLD) မဲစိစစ်ရေး အဖွဲ့များက စောင့်ကြည့် စစ်ဆေးမှုများ လုပ်ဆောင်သွားမည်ဟု မန္တလေးတိုင်း အမျိုးသား ဒီမိုကရေစီ အဖွဲ့ချုပ်(NLD)မှ မဲစာရင်း စိစစ်ရေးအဖွဲ့ခေါင်းဆောင် ဦးတင်ကိုကိုက ပြောသည်။
"၎င်းက “လုပ်တာကတော့ ပါတီအနေနဲ့ တစ်နိုင်ငံလုံး အတိုင်းအတာနဲ့ လုပ်တာပါ။ ကျွန်တော်တို့က ကျွန်တော်တို့ တိုင်းအတွက် လုပ်မှာပါ။ ရွေးကောက်ပွဲတစ်ခုမှာ လွတ်လပ်ပြီး တရားမျှတဖို့က မဲဆန္ဒရှင် စာရင်းမှန်ကန်မှု မမှန်ကန်မှုပေါ်မှာ မူတည်တယ်။ မဲဆန္ဒရှင်စာရင်း မမှန်ကန်ဘဲ လုပ်ခဲ့မယ်ဆိုရင် ရွေးကောက်ပွဲက လွတ်လပ်ပြီးတော့ မျှတမှုရှိတယ်ဆိုတာ မဖြစ်နိုင်တော့ဘူး"" ဟု ပြောသည်။"
ထိုသို့ မဲစာရင်း စိစစ်ရေးအဖွဲ့ကို  NLD က တစ်နိုင်ငံလုံး အတိုင်းအတာဖြင့် ဖွဲ့စည်းခဲ့ပြီး မတ်လ မှစ၍ ရပ်ကွက်အဆင့်မှ ဗဟိုအဆင့်ထိ ဖွဲ့ထားပြီး ဖြစ်သည်။ ထိုအဖွဲ့က အခြေခံမဲစာရင်း မမှန်ကန်မှုများ မပေါ်ပေါက်စေရန်နှင့် နည်းပါးစေရန် စောင့်ကြည့်စိစစ်သွားမည်ဖြစ်သည်။
"၎င်းက “ကျွန်တော်တို့ စိစစ်တွေ့ရှိချက်တွေကို အဆင့်ဆင့် ရွေးကောက်ပွဲကော်မရှင်တွေကို တင်ပြမယ်။ အဆင့်ဆင့်  NLD မဲစာရင်း စိစစ်ရေးအဖွဲ့တွေကိုလည်း တင်ပြမယ် ""ဟုပြော သည်။"
မန္တလေးတိုင်းဒေသကြီးအတွင်း အခြေခံမဲစာရင်းများကို ဇွန်လ ၈ ရက်တွင် မန္တလေးခရိုင်၊ ကျောက်ဆည်ခရိုင်၊ ပြင်ဦးလွင်ခရိုင်၊ မြင်းခြံခရိုင်တို့တွင် ကြေညာသွားမည်ဖြစ်ပြီး  ၂၂ ရက်တွင် မိတ္ထီလာခရိုင်၊ ညောင်ဦးခရိုင်၊ ရမည်းသင်းခရိုင်တို့တွင် ကြေညာသွားမည်ဖြစ်သည်။ှ
လက်ရှိတွင် အခြေခံမဲဆန္ဒရှင်စာရင်းကို ပထမအကြိမ်အဖြစ် ရန်ကုန်တိုင်းဒေသကြီးတွင် ၁၀ မြို့နယ် ကြေညာထားပြီး၊ ဒုတိယအကြိမ်အဖြစ် မေ ၂၅ ရက်မှ စတင်၍ ရန်ကုန်တိုင်းဒေသကြီး ၁၄ မြို့နယ်နှင့် နေပြည်တော် ကောင်စီနယ်မြေ ရှစ်မြို့နယ်တို့တွင် ကြေညာထားပြီး နှစ်ပတ်တိတိ စာရင်းကပ်ထားပေးမည် ဖြစ်သည်။
လူလတ်ပိုင်းအများစုနှင့် အမျိုးသမီး ၆၀ ပါဝင်သည့် တ.စ.ည  ကိုယ်စားလှယ်လောင်းများ ဇွန်လဆန်း အပြီးရွေးမည်
By ဟိန်းကိုစိုး 
ရန်ကုန်၊ မေ ၃၀ ။    ။ လူလတ်ပိုင်းအများစုနှင့် အမျိုးသမီး ၆၀ ဦး ပါဝင်သည့်  တိုင်းရင်းသား စည်းလုံးညီညွတ်ရေး ပါတီ (တ.စ.ည) မှ ရွေးကောက်ပွဲ ဝင်ပြိုင်မည့် ကိုယ်စားလှယ်လောင်း များကို ဇွန်လဆန်းတွင် အပြီး ရွေးချယ်သွားမည်ဖြစ်ကြောင်း ပါတီ ဗဟိုအလုပ်မှုဆောင် ကော်မတီဝင် ဦးထွန်းရီက မဇ္ဈိမကို ပြောသည်။
"“တိုင်းနဲ့ ပြည်နယ် လွှတ်တော်တွေမှာ လူလတ်ပိုင်းတွေ ပိုများမယ်။ လူကြီးပိုင်းကလည်း အတွေ့အကြုံရှိသလို စွမ်းစွမ်းတမံလုပ်ဖို့ လူငယ်တွေလိုတယ်။ အရင်အနိုင်ရခဲ့တဲ့သူတွေကလည်း အကုန်နီးပါးပြန်ဝင်ကြမယ်"" ဟု ၎င်းက ဆိုသည်။"
တ.စ.ည ၏ ကိုယ်စားလှယ်လောင်းများကို ဇူလိုင်လ ပထမ အပတ်အတွင်း ပြုလုပ်မည့် ပါတီဗဟိုနှင့် တိုင်း/ ပြည် နယ်ဥက္ကဋ္ဌများ ညှိနှိုင်းအစည်းအဝေးတွင် နောက်ဆုံး ရွေးချယ်သွား မည်ဖြစ်သည်။ တ.စ.ည ပြည်သူလွှတ်တော်၊ အမျိုးသားလွှတ်တော်၊ ပြည်နယ်နှင့် တိုင်းဒေသကြီး လွှတ်တော်နေရာအားလုံးတွင် ဝင်ပြိုင်နိုင်မည့် မြို့နယ်ကို (က) အဆင့်အဖြစ် သတ်မှတ် ထားပြီး၊ ပြည်သူ့လွှတ်တော်နှင့် တိုင်းဒေသကြီး လွှတ်တော်နေရာများသာ ဝင်ရောက်မည့် မြို့နယ်ကို (ခ) အဆင့် နှင့် မည့်သည့်နေရာမှ မဝင်သည့် မြို့နယ်ကို (ဂ) အဆင့် သတ်မှတ် ထားသည်။
ယင်းကြောင့် (က) အဆင့် မြို့နယ် ၁၄၂ ခု၊ (ခ) အဆင့်မြို့နယ် ၈၃ ခုသို့ ကိုယ်စားလှယ်ပေါင်း ၄၇၀ ကျော်ဖြင့် ဝင်ရောက်ရန် လျာထားသည်။ (ဂ) အဆင့် ၈၀ သည်လည်း ရွေးကောက်ပွဲ နီးလာသည်နှင့်အမှု အတိုးအလျော့များ ရှိလာနိုင်သည်ဟု ဦးထွန်းရီက ပြောသည်။
တစညပါတီသည် ၂၀၁၀ ရွေးကောက်ပွဲတွင် မဲဆန္ဒနယ်အပြည့် ဝင်ရောက်ယှဉ်ပြိုင်ခဲ့ပြီး အမျိုးသားလွှတ်တော်ကိုယ်စားလှယ်ငါးဦး၊ ပြည်သူ့လွှတ်တော်ကိုယ်စားလှယ် ၁၂ ဦး၊ တိုင်းနှင့် ပြည်နယ်လွှတ်တော် အသီးသီးတွင် ၄၇ ဦး ရွေးချယ်ခံထားရသည်။ ပြည်ထောင်စုရွေးကောက်ပွဲ ကော်မရှင်က ရွေးကောက်ပွဲကျင်းပမည့် ရက်ကြေညာပြီးသည့် အချိန်မှ စတင်ကာ ရွေးကောက်ခံ ကိုယ်စားလှယ်လောင်း နာမည်စာရင်းများကို ပါတီတို့က ကော်မရှင်ထံသို့ တင်ပြရမည်ဖြစ်သည်။
"""ကျွန်တော်တို့ ရက် ၁၂၀ လောက်ကြိုပြီးကြေညာဖို့ ဆုံးဖြတ်ထားတယ်၊ အဲဒီနောက် ၁၅ ရက် အတွင်း မဲဆန္ဒနယ်တွေကို ကြေညာမယ်၊ ဒါမှ သက်ဆိုင်ရာ နယ်တွေမှာ ဝင်မယ့် ကိုယ်စား လှယ်လောင်း အမည်စာရင်းတွေကို တင်သွင်းနိုင်အောင်လို့ပါ"" ဟု ပြည်ထောင်စုရွေးကောက်ပွဲ ကော်မရှင် ဥက္ကဋ္ဌ ဦးတင်အေးက မေလ ၂၆ ရက်တွင် မဇ္ဈိမကို ပြောထားသည်။"
နိုုင်ငံရေး အကျဉ်းသားဟောင်းများအဖွဲ့ အမှုဆောင် ကော်မတီဝင်များ အသစ် ပြန်ရွေးချယ်
By ခင်မြတ်မြတ်ဝေ 
ရန်ကုန်၊ မေ ၃၀။     ။ နိုင်ငံရေးအကျဉ်းသားဟောင်းများအဖွဲ့ (FPPS) ၏ အမှုဆောင် ကော်မတီဝင်အားလုံးကို အသစ်ပြန် လည် ရွေးချယ်ပြီးဖြစ်သည်ဟု ယင်းအဖွဲ့မှ ကိုသက်ဦးကမဇ္ဈိမ ကိုပြောသည်။
နိုင်ငံရေးအကျဉ်းသားဟောင်း များအဖွဲ့၏ တတိယအကြိမ်မြောက် အမှုဆောင်သစ် ရွေးချယ် ပွဲကို မေလ ၃၀ ရက်က ရန်ကုန်မြို့ ဇဝနလမ်းဆုံရှိ စမ္မပီရ ဘုန်းတော်ကြီးကျောင်းတွင်ကျင်းပ ခဲ့ခြင်းဖြစ်သည်။
"အမှုဆောင်သစ် ရွေးချယ်ပွဲတွင်  ကော်မတီဝင် အဟောင်းများနေရာတွင် အားလုံးအသစ်ပြန်လည် ဖွဲ့စည်းလိုက်သည်ဟုလည်း ကိုသက်ဦးက မဇ္ဈိမကိုပြောသည်။ ""လူက အကုန် အသစ်ပြန်လဲလိုက်တာ ။ လူသစ်ရွေးတာ အဆိုပြုတင်တာ ၁၆ ယောက်ကို တစ်ယောက်က မလာတော့ ၁၅ ဦးနဲ့ ကော်မတီ ပြန် ဖွဲ့မယ်""ဟု ၎င်းက ပြောသည်။"
"အဆိုပါ ၁၅ ဦးကို  မေ ၃၁ ရက်တွင် ကော်မတီ၏ အမှုဆောင် ကဏ္ဍအသီးသီးအတွက် ပြန်လည်ဖွဲ့စည်း သွားမည်ဖြစ် သည်။ နိုင်ငံရေး အကျဉ်းသားဟောင်းများ ကွန်ရက်မှ ဦးထွန်းကြည် က""အမှန်တော့ ညီလာခံကို ပုံမှန်လေး ပြန်လုပ်ဖြစ် တာပေါ့။  နိုင်ငံရေးအဖွဲ့လေးကို ကျစ်ကျစ်လျစ်လျစ် လေးနဲ့ ပြန်ဖွဲ့ဖြစ်လိုက်တာပေါ့"" ဟု  မဇ္ဈိမကို ပြောသည်။"
အမှုဆောင်အဖြစ်ဝင်ရောက်ယှဉ်ပြိုင်သူများ က မေလ ၂၇ ရက်နောက်ဆုံးထား၍ အဆိုပြုလွှာ တင်သွင်းခြင်းဖြစ်ပြီး  အဖွဲ့ဝင် ၁၆ ဦးက တင်သွင်းခဲ့သည်။
နိုင်ငံရေးအကျဉ်းသားဟောင်းများအဖွဲ့ကို ၂၀၁၁ ခုနှစ် ဒီဇင်ဘာမှ စတင်ဖွဲ့စည်းခဲ့ပြီး ၂၀၁၂ ခုနှစ် သြဂုတ်လတွင် ဒုတိယ အကြိမ်မြောက် အမှုဆောင်ရွေးချယ်ပွဲကို ပြုလုပ်ခဲ့သည်။
မေ ၃၁ ရက် အမှုဆောင်သစ် ရွေးချယ်ပွဲ အပြီးတွင် လက်ရှိမြန်မာနိုင်ငံတွင် ဖြစ်ပေါ်နေသည့် အခြေအနေနှင့် နိုင်ငံရေး အကျဉ်း သားများ ရင်ဆိုင်နေရသည့် အခြေအနေများ၊ ဖွဲ့စည်းပုံ အခြေခံ ဥပဒေ အပေါ် ပြန်လည်သုံးသပ်ချက်များကို  သဘောထား ထုတ်ပြန်ချက် တစ်စောင် ထုတ်ပြန်သွား မည်ဟုလည်း ဦးထွန်းကြည်က ပြောသည်။
အဖြူကတ် ကိုင်ဆောင်သူများကို အစိမ်းရောင်ကတ်များ ထုတ်ပေးရေးအတွက် ညွှန်ကြားချက် မထုတ်ပြန်သေး
By ကေဇူး 
ရန်ကုန်၊ မေ ၃၀ ။      ။ ယာယီနိုင်ငံသား လက်မှတ် (ဝှိုက်ကတ်) ကိုင်ဆောင်သူများကို အစိမ်းရောင်ကတ်များ ထုတ်ပေးရန် ရှိကြောင်း  ပြည်ထောင်စုဝန်ကြီး ဦးခင်ရီက နေပြည်တော် သတင်းစာရှင်းလင်းပွဲတွင် ပြောကြား ခဲ့သော်လည်း အောက်ခြေ သို့ ညွှန်ကြားချက်များထုတ်ပြန်ထားခြင်း မရှိသေးဟု ရခိုင်ပြည်နယ် လ.ဝ.က ဦးစီးမှူး ဦးခင်စိုးက ပြောသည်။
ရခိုင်ပြည်နယ်တွင် ဝှိုက်ကတ်ကိုင်ဆောင်သူ အများစု ရှိနေပြီး ဝှိုက်ကတ် အပ်နှံထားသူများ၏ လေးပုံ သုံးပုံသည် ရခိုင်ပြည်နယ် မှ ဖြစ်သည်ဟု ၎င်းက ဆိုသည်။
"""နေပြည်တော်မှာ ကျွန်တော်တို့ အစည်းအဝေးလုပ်တယ်၊ ဝှိုက်ကတ်တွေကို ကတ်ထုတ်ပေး မယ် ဆိုတဲ့ ညွှန်ကြားချက် မလာသေးဘူး။ ပြီးတော့ မအပ်နှံသေးသူတွေအတွက် အပ်နှံရက်ကို သက်တမ်းထပ်တိုးမလားလည်း ဘာမှ မပြောသေးဘူး""ဟု ဆိုသည်။"
"မြန်မာနိုင်ငံတွင် ဝှိုက်ကတ်ကိုင်ဆောင်သူ ခုနစ်သိန်းကျော်ရှိပြီး ပြန်လည်အပ်နှံမှုမှာ လေးသိန်း ကျော် ရှိသည်။ ယင်းအနက် ၃၈၀,၀၀၀ ကျော်မှာ ရခိုင်ပြည်နယ် က အပ်နှံထားခြင်း ဖြစ်သည်။ ရခိုင်ပြည်နယ်တွင် ဝှိုက်ကတ် အပ်နှံရန်ကျန်ရှိသူ သုံးသိန်းနီးပါး ရှိသေးသည်ဟုလည်း ဦးခင်စိုးက ပြောသည်။"
"မောင်တောမြို့မှ ဝှိုက်ကတ်ကိုင်ဆောင်သူ ဦးလှသိန်းက""အသိအမှတ်ပြု တစ်ခုခုပေးမယ် ၊နိုင်ငံသား ကတ်လိုဟာမျိုးပေးမယ်ဆိုရင် ဘယ်လိုပုံစံနဲ့ပဲပေးပေး ကျွန်တော်တို့လက်ခံမှာပါခင်ဗျ ""ဟု ဆိုသည်။ ဝှိုက်ကတ်များကို ဧပြီလဆန်းမှ မေလကုန်ထိ နှစ်လကြာ ပြန်လည် အပ်နှံရန် ထုတ်ပြန် ထားခြင်းဖြစ်ပြီး ထိုကာလတွင် မအပ်နှံပါက ကတ်များသည် တရားမဝင် ဖြစ်မည် ဟု အစိုးရက ကြေညာထားသည်။"
ရန်ကုန် စည်ပင်က ပေးအပ်သည့် အသန့်ရှင်းဆုံး မြို့နယ်ဆုအစား အကောင်းဆုံး မြို့နယ်ဆုအဖြစ် ပြောင်းလဲ ပေးမည
By ထက်ထက်အောင် 
ရန်ကုန်၊ မေ ၃၀ ။        ။ ရန်ကုန်မြို့တော် စည်ပင်သာယာရေး ကော်မတီမှ သုံးလတစ်ကြိမ်ပေးအပ်မည် ဟု သတ်မှတ်ထားသည့် အသန့်ရှင်းဆုံးမြို့နယ်ဆုအစား အကောင်းဆုံးမြို့နယ် ဆုအဖြစ်ပြောင်းလဲ၍ ဆုချီးမြှင့်သွားမည်ဟု ရန်ကုန်စည်ပင်၏  သန့်ရှင်းရေးဌာမှ ဌာနခွဲမှူး ဦးကိုကိုကျော်က ပြောသည်။
၎င်းက “အသန့်ရှင်းဆုံးမြို့နယ်ဆု တုန်းကတော့ သန့်ရှင်ရေးဆိုင်ရာ အချက်တွေပဲ ကြည့်ခဲ့တယ်။ အကောင်းဆုံးမြို့နယ်ဆုအဖြစ် ပြောင်းလဲပေးအပ်ရာမှာ သန့်ရှင်းမှုအပြင် လမ်းဘေး ဈေးသည် ကိစ္စ၊ ရေစီး ရေလာ ဆောင်ရွက်ထားရှိမှု၊ ပန်းခြံနဲ့ ကစားကွင်းတွေ အခြေအနေစတဲ့ အချက်တွေကိုပါ ထည့်သွင်း အကဲခတ်သွားမှာဖြစ်တယ်” ဟု ဆိုသည်။
အကောင်းဆုံးမြို့နယ်ဆုကို ပေးအပ်ရန် ရန်ကုန်မြို့တော် စည်ပင်သာယာရေး ကော်မတီ၏ ဆုရွေးချယ်ရေး ကော်မတီက အချက်ပေါင်း ၃၀ ကျော် သတ်မှတ်၍ စစ်ဆေးမည်ဖြစ်ပြီးရမှတ် အများဆုံးမြို့နယ်ကို အကောင်းဆုံးမြို့နယ်ဆု ပေးအပ်မည်ဖြစ်သည်။
ဆုရွေးချယ်ရေး ကော်မတီတွင် ရန်ကုန်မြို့တော် စည်ပင်သာယာရေး ကော်မတီမှ ဌာနမှူးများ၊ ဥက္ကဋ္ဌများ အပါအဝင် စည်ပင်သာယာအုပ်ချုပ်ရေးမှူးများ၊မြို့နယ် NGO များနှင့် မြို့နယ် အထောက်အကူပြု ဥက္ကဋ္ဌများ ပါဝင်၍ လုပ်ငန်းဆပ်ကော်မတီ၊ လုပ်ငန်းကော်မတီ၊ ဗဟိုကော်မတီဟူ၍ ဖွဲ့စည်းခဲ့သည်။
ခရိုင်တစ်ခုချင်းအလိုက် အကဲဖြတ်အမှတ်များကို လုပ်ငန်းဆပ်ကော်မတီမှ လုပ်ငန်း ကော်မတီသို့ တင်ပြပြီး လုပ်ငန်းကော်မတီမှ တင်ပြသောမြို့နယ်များထဲမှ အမှတ်အများဆုံး မြို့နယ်ကို ဗဟိုကော်မတီက ကွင်းဆင်းစစ်ဆေး၍ အတည်ပြုကာ ဆုပေးအပ်မည်ဖြစ်ရာ ယင်းဆုကို ဇွန်လအတွင်း ပေးအပ်သွားမည်ဟု ၎င်းက ဆိုသည်။
ပြည်သူ့ဆန္ဒနှင့် ထပ်တူကျမည့် ရွေးကောက်ပွဲ ဖြစ်မည်ဟု သမ္မတ ပြော
By မင်းမင်း 
ရန်ကုန်၊ ဇွန် ၂ ။      ။ ယခုနှစ် ကုန်ပိုင်းအတွင်း ကျင်းပရန် လျာထားသည့် အထွေထွေ ရွေးကောက်ပွဲတွင် အစိုးရအဖွဲ့က အဖွဲ့အစည်း အသီးသီးနှင့် ပူးပေါင်းမည်ဖြစ်ပြီး ရွေးကောက်ပွဲ ရလဒ်သည် ပြည်သူ့ဆန္ဒကို ထင်ဟပ်စေမည်ဟု ယုံကြည်နေကြောင်း သမ္မတ ဦးသိန်းစိန်က ပြောဆိုလိုက်သည်။
“ ပြည်သူလူထုရဲ့ဆန္ဒမှန်ကို ထင်ဟပ်မယ့် ကိုယ်စားလှယ် အသီးသီး ပေါ်ထွက်လာမယ်လို့ ကျွန်တော့်အနေနဲ့ ယုံကြည်မိပါတယ်” ဟု ၂၀၁၅ ခုနှစ်၊ ဇွန်လ ၂ ရက်က ပြောကြားသည့် မိန့်ခွန်းတွင် သမ္မတ ဦးသိန်းစိန်က ပြောသည်။
အနိုင်ရရှိရေးအတွက် နိုင်ငံရေးပါတီများအသွင် အမျိုးမျိုးဖြင့် ပြင်ဆင်လျက်ရှိသည့် ၂၀၁၅ အထွေထွေ ရွေးကောက်ပွဲ ကျင်းပရန် ၅ လခန့်သာ လိုတော့သည့်အချိန်တွင် သမ္မတက ယခု ကဲ့သို့ ပြောဆိုလိုက်ခြင်း ဖြစ်သည်။
၂၀၁၅ ရွေးကောက်ပွဲသည် အနာဂတ် နိုင်ငံရေးအတွက် အလွန်အရေးကြီးသည်ဟု သမ္မတ ဦးသိန်းစိန် က ဆိုကာ အစိုးရက လွတ်လပ်၊ မျှတသည့် ရွေးကောက်ပွဲ ဖြစ်အောင် ပွင့်လင်းမြင် သာမှုနှင့် မှန်ကန်မှုရှိအောင် တာဝန်ယူမည်ဟုလည်း အဆိုပါ မိန့်ခွန်းတွင် ကတိပေးစကား ပြောသည်။
အထက်ပါအတိုင်း သမ္မတက ပြောသော်လည်း အတိုက်အခံ နိုင်ငံရေးသမားများနှင့် နိုင်ငံရေး လေ့လာသုံးသပ်သူ အချို့ကို မဇ္ဈိမက ဆက်သွယ်မေးမြန်းရာတွင် ၂၀၁၅ ရွေးကောက်ပွဲသည် လွတ်လပ်မှု ရှိနိုင်သော်လည်း တရားမျှတမှု ရှိနိုင်မည် မဟုတ်ဟု သုံးသပ်ကြသည်။
လက်ရှိ အနေအထားအရ ဖွဲ့စည်းပုံ အခြေခံဥပဒေပါ အရေးကြီးပုဒ်မ (ပုဒ်မ ၄၃၆၊ ၅၉ စ) များကို ပြင်ဆင်နိုင်ဖွယ် မရှိသည့်အတွက် ရွေးကောက်ပွဲသည် တရားမျှတမှု ရှိမည် မဟုတ်ဟု နိုင်ငံရေး လေ့လာသုံးသပ်သူ ဦးသန်းစိုးနိုင်က မဇ္ဈိမကို ပြောသည်။
“ရွေးကောက်ပွဲဟာ လွတ်လပ်ပါလိမ့်မယ်။ တရားမျှတမှုတော့ ရှိလိမ့်မယ် မထင်ဘူးလို့ ကျွန်တော် ပြောချင်တယ်။ လွတ်လပ်မယ် ဆိုတာက နိုင်ငံတကာကလည်း ဝိုင်းဝန်းစောင့်ကြည့်နေ တယ်။ ပံ့ပိုးမှုတွေ ရှိနေတယ်လေ။ တရားမျှတမှုရှိမှာ မဟုတ်ဘူးဆိုတာက ၅၉(စ)ကို မပြင်နိုင်ရင် ဒေါ်အောင်ဆန်းစုကြည် အနေနဲ့ သူ့ပါတီက အများစု အနိုင်ရရင်တောင် သမ္မတ အရွေး ခံခွင့်ရှိမှာ မဟုတ်ဘူးလေ” ဟု ဦးသန်းစိုးနိုင်က သုံးသပ်သည်။
အကြောင်းမှာ စစ်အစိုးရ စိတ်ကြိုက်ရေးဆွဲခဲ့သည့် ဖွဲ့စည်းပုံ အခြေခံဥပဒေပါ ပုဒ်မ ၅၉(စ)သည် ကွယ်လွန်သူခင်ပွန်းနှင့် အင်္ဂလန်နိုင်ငံသား ခံယူထားသည့် သားနှစ်ယောက်ရှိသော ဒေါ်အောင်ဆန်းစုကြည်ကို သမ္မတဖြစ်ခွင့် ကန့်သတ်ထားသောကြောင့် ဖြစ်သည်။
တစ်နိုင်ငံလုံး အပစ်ရပ်စာချုပ်က နှစ်ဘက်အကြား ကဏ္ဍစုံကို ကျယ်ကျယ်ပြန့်ပြန့် သဘောတူ မထားဟု ကေအင်န်ယူ ဥက္ကဋ္ဌ ပြော
By ဖနိဒါ 
ချင်းမိုင်၊ ဇွန် ၂ ။    ။ တစ်နိုင်ငံလုံး အပစ်အခတ်ရပ်စဲရေး သဘောတူစာချုပ် (NCA) အပေါ် မိမိတို့ ရည်မှန်းချက် အပြည့်အဝ ရရှိသည်ဟု သဘောမထားကြရန် တိုင်းရင်းသားလက်နက် ကိုင်ခေါင်းဆောင်များ၏ ညီလာခံတွင် ကရင်အမျိုးသား အစည်းအရုံး (KNU) ဥက္ကဋ္ဌ ဗိုလ်ချုပ် မူတူးစေးဖိုးက ပြောကြားလိုက်သည်။
အဆိုပါ စာချုပ်သည် ဆွေးနွေးဘက် နှစ်ဘက်အကြား တပ်ပိုင်းဆိုင်ရာ၊ စီးပွားရေး၊ လူမှုရေးနှင့် နိုင်ငံရေးဆိုင်ရာ ကဏ္ဍစုံမှာ ကျယ်ကျယ်ပြန့်ပြန့် သဘောတူထားသည့် စာချုပ် မဟုတ်ခြင်းကြောင့် ဖြစ်သည်ဟု ညီလာခံ အဖွင့်မိန့်ခွန်းတွင် ထည့်သွင်းပြောဆိုထားသည်။
“ဒီစာချုပ်ဟာ Primanary Ceasefire Agreement တစ်မျိုးပဲ ဖြစ်ပြီး agree to talks ဆိုတဲ့ “တိုက်ပွဲတွေ ရပ်ပြီး ဆက်လက် ညှိနှိုင်းဆွေးနွေးကြရအောင်” ဆိုတဲ့အခြေခံနဲ့ သဘောတူထား တာဖြစ်ပါတယ်”ဟု ဆိုသည်။
ညီလာခံကို တက်ရောက်လာသည့် ကုလအထူးကိုယ်စားလှယ် မစ္စတာ နမ်ဘီးယားကမူ တစ်နိုင်ငံလုံး အပစ်ရပ်ရေးကို အမြန်ဆုံးလုပ်ဆောင်ရန် တိုက်တွန်းထားပြီး နှောင့်နှေးနေပါက အကူအညီပေးရေးကို စဉ်းစားမည်ဟု ပြောဆိုလိုက်သေးသည်။
တိုင်းရင်းသားလက်နက်ကိုင် အဖွဲ့အစည်းများ၏ ညီလာခံကို မေလ ၂ ရက်မှ ၆ ရက်ထိ ကျင်းပမည် ဖြစ်ပြီး အဓိကအားဖြင့် တစ်နိုင်ငံလုံး အပစ်အခတ်ရပ်စဲရေး မူကြမ်းအပေါ် ပြန်လည်သုံးသပ်ကြမည် ဖြစ်သည်။
တစ်နိုင်ငံလုံး အပစ်ခတ်ရပ်စဲရေး စာချုပ်မူကြမ်း (NCA) ကို အစိုးရနှင့် တစ်နိုင်ငံလုံး အပစ်ရပ် ညှိနှိုင်းရေးအဖွဲ့ (NCCT) တို့ ဆွေးနွေးနေရာ ၂၀၁၅ ခုနှစ်၊ မတ်လ ၃၀ ရက်တွင် စာချုပ်ပါ အချက်အားလုံး သဘောတူညီမှု ရရှိခဲ့သည်ဟု နှစ်ဘက်ခေါင်းဆောင်များက ဆိုကြသည်။
မတ်လ ၃၁ ရက်ကလည်း အစိုးရ၏ ပြည်ထောင်စု ငြိမ်းချမ်းရေးဖော်ဆောင်ရေး ကော်မတီ (UPWC) နှင့် တစ်နိုင်ငံလုံး အပစ်ရပ်ရေးညှိနှိုင်းရေးအဖွဲ့ (NCCT)တို့ သမ္မတရှေ့မှောက်တွင် စာချုပ်ကို သဘောတူကြောင်း လက်မှတ်ရေးထိုးခဲ့ကြသည်။
ရန်ကုန်တိုင်းတွင် ကျပ်ဘီလီယံ ရှစ်ထောင်ကျော်ကုန်ကျမည့် မြို့သစ် ခုနစ်ခုတည်ဆောက်ရန် တိုင်းအစိုးရ ခွင့်ပြုချက်တောင်း
By မင်းမင်း 
ရန်ကုန် (မဇ္ဈိမ) ။ ။ မြေဧကပေါင်း တစ်သိန်းကျော်ပေါ်တွင် ကျပ်ငွေဘီလီယံပေါင်း ရှစ်ထောင်ကျော် ကုန်ကျမည့် မြို့သစ်(၇)ခု တည်ဆောက်ခွင့်ပြုရန် ရန်ကုန်အစိုးရအဖွဲ့၏ ကိုယ်စား ရန်ကုန်မြို့တော်ဝန် ဦးလှမြင့်က တိုင်းလွှတ်တော်၏ ခွင့်ပြုချက်ကို တောင်းခံလိုက်သည်။
အကောင်အထည်ဖော်ရန် တိုင်းလွှတ်တော်သို့ ခွင့်ပြုချက်တောင်းခံလိုက်သည့် မြို့သစ်(၇)ခုမှာ ရန်ကုန်အရှေ့ပိုင်းမြို့သစ်၊ ရန်ကုန်အနောက်တောင်ပိုင်းမြို့သစ်၊ သန်လျင်မြို့သစ်၊ ဒလမြို့သစ်၊ ထန်းတပင်မြို့သစ်၊ မှော်ဘီမြို့သစ်နှင့် လှည်းကူးမြို့သစ်တို့ဖြစ်သည်။
"ရန်ကုန်မြို့တွင် ကြုံတွေ့နေရသော အိုးမဲ့အိမ်မဲ့ပြဿနာ၊ ကျူးကျော်ပြဿနာ၊ ယဉ်ကြောကြပ်တည်းမှုပြဿနာနှင့် လူဦးရေသိပ်သည်းမှု မြင့်မားခြင်းပြဿနာတို့ကို ဖြေရှင်းရန် အထက်ပါ မြို့သစ်စီမံကိန်းများသည် ""ဦးစားပေးအကောင်အထည်ဖော်သင့်သည့် စီမံကိန်းလုပ်ငန်းရပ်များ"" ဟု မြို့တော်ဝန် ဦးလှမြင့်က လွှတ်တော်သို့ ရှင်းပြသည်။"
"ရန်ကုန်တိုင်းအစိုးရနှင့် ဂျပန်အပြည်ပြည်ဆိုင်ရာ ပူးပေါင်းဆောင်ရွက်ရေးအေဂျင်စီ (JICA) တို့ ပူးပေါင်းရေးဆွဲထားသည့် ""မဟာရန်ကုန် မြို့ပြဖွံ့ဖြိုးရေး မဟာဗျူဟာစီမံကိန်း ၂၀၄၀ အစီရင်ခံစာ"" ကို ဇွန်လ ၁၀ရက်တွင် ပြုလုပ်သည့် တိုင်းလွှတ်တော်အစည်းအဝေးတွင် မြို့တော်ဝန်က တင်ပြစဉ် အဆိုပါ မြို့သစ်စီမံကိန်းများအား အကောင်အထည်ဖော်ရန် လွှတ်တော်၏ ခွင့်ပြုချက်ကို တောင်းခံလိုက်ခြင်းဖြစ်သည်။"
အဆိုပါ အစီရင်ခံစာအပေါ် ဇွန်လ ၁၉ရက်တွင် ဆွေးနွေးရန် တိုင်းလွှတ်တော်ဥက္ကဋ္ဌ ဦးစိန်တင်ဝင်းက ဆုံးဖြတ်လိုက်ပြီး လွှတ်တော်အမတ်များအနေဖြင့် ဆွေးနွေးလိုသည့် အကြောင်းအရာများကို ဇွန်လ ၁၅ရက်တွင် နောက်ဆုံးထားကာ လွှတ်တော်သို့တင်ပြရန် လွှတ်တော်ဥက္ကဋ္ဌက အသိပေးထားသည်။
အစီရင်ခံစာအပေါ် ဇွန်လ ၁၉ရက်တွင် ဆွေးနွေးပြီးနောက် မဲခွဲဆုံးဖြတ်မည်ဖြစ်ပြီး ကန့်ကွက်မည့် လွှတ်တော် အမတ်ဦးရေနည်းပါက အထက်ဖော်ပြပါ မြို့သစ်စီမံကိန်းများ အကောင်အထည် ပေါ်လာမည့် အနေအထား ဖြစ်သည်။
တိုင်းလွှတ်တော် အမတ် တစ်ဦး ဖြစ်သည့် ဒေါက်တာညိုညိုသင်းကမူ မြို့သစ်စီမံကိန်းများ အကောင်အထည်ဖော်ရန် ကုန်ကျမည့်ငွေကြေးကို စနစ်တကျ စိစစ်ရန်လိုအပ်ပြီး အစိုးရအနေဖြင့်လည်း တာဝန်ယူမှု၊ တာဝန်ခံမှုရှိသင့်သည်ဟု လွှတ်တော်အစည်းအဝေးအပြီး သတင်းထောက်များကို ပြောသည်။
"""ကုန်ကျမယ့် ဒီပိုက်ဆံ ဘယ်ကလာတာလဲဆိုတာ ထိန်းကျောင်းဖို့ ယန္တယားတစ်ရပ် အင်မတန် အရေးကြီးပါတယ်"" ဟု ဒေါက်တာညိုညိုသင်းက ပြောသည်။"
အကောင်အထည်ဖော်ရန် ရန်ကုန်တိုင်းအစိုးရ ခွင့်ပြုချက်တောင်းထားသည့် မြို့သစ်စီမံကိန်းတစ်ခုချင်းစီ၏ ကုန်ကျစရိတ်၊ အကျယ်အဝန်းများကိုလည်း မြို့တော်ဝန် ဦးလှမြင့်က လွှတ်တော်သို့ ရှင်းပြခဲ့သေးသည်။ ၎င်းတို့မှာ အောက်ပါအတိုင်းဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၁၇၃၇၅ ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၄၉၁ဒဿမ၂၃ ကုန်ကျမည်ဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၂၁၇၁၆ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၃၀၇၀ ဒဿမ ၆ ကုန်ကျမည်ဖြစ်သည်။
ထူးခြားချက်အနေဖြင့် အဆိုပါမြို့သစ်မှာ ပွင့်လင်းမြင်သာမှုမရှိဟုဆိုကာ ထောက်ပြဝေဖန်မှု များကြောင့် ရပ်ဆိုင်းလိုက်ရသည့် ရန်ကုန်မြို့သစ်စီမံကိန်း၏ ဧရိယာအတွင်း ပါရှိသည်။ စီမံကိန်းနယ်နိမိတ်မှာ အရှေ့ဘက်တွင် ရန်ကုန်မြို့၏ အနောက်ဘက်ကမ်း၊ ပန်းလှိုင်မြစ်ဆုံရာမှ ရန်ကုန်မြစ်အတွင်း တွံတေးတူးမြောင်းဆုံရာအထိ၊ တောင်ဘက်တွင် ခနောင်တိုချောင်းနှင့် တွံတေးတူးမြောင်းအတိုင်း တူးမြောင်းကူးတံတားအထိ၊ အနောက်ဘက်တွင် လှိုင်သာယာ တွံတေးတူးမြောင်းအတိုင်း ပန်းလှိုင်မြစ်ကူးတံတားအထိ၊ မြောက်ဘက်တွင် ပန်းလှိုင်မြစ်တောင်ဘက်ခြမ်းအတိုင်း ရန်ကုန်မြစ်ဆုံရာအထိ ဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၂၁၁၉၃ ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၉၂၆ ဒဿမ ၅၂ ကုန်ကျမည်ဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၁၅၁၇၃ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၁၈၆၈ ဒဿမ ၇၇ ကုန်ကျမည်ဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၂၄၇၄၈ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၁၂၆၂ ဒဿမ ၈၇ ကုန်ကျမည်ဖြစ်သည်။
မြို့သစ်၏ အကျယ်အဝန်းမှာ မြေဧကပေါင်း ၁၁၅၉၄ ရှိပြီး မြို့သစ်တည်ဆောက်ရန် ကျပ်ဘီလီယံပေါင်း ၂၇၁ ဒဿမ ၉၇ ကုန်ကျမည်ဖြစ်သည်။
လယ်ယာလျော်ကြေး ကာလပေါက်စျေးဖြင့် ပေးရန် မြို့သာတွင် ဆန္ဒပြ
By အောင်ကိုဦး 
မန္တလေး၊ ဇွန် ၉ ။        ။ မန္တလေးတိုင်းဒေသကြီး၊ မြင်းခြံခရိုင်၊ ငါန်းဇွန်မြို့နယ်ရှိ ပေါက်စိမ်းကျေးရွာ၊ နဝရတ်ကျေးရွာ၊ ထန်း တပင်ကျေးရွာနှင့် ဖြူတွင်းကုန်းကျေးရွာများတွင် လယ်မြေသိမ်းယူထားသော ကုမ္ပဏီကို အရေးယူပေးရန် နှင့် လယ်ယာမြေလျော်ကြေးကို ကာလပေါက်ဈေးဖြင့် ပေးလျော်ရန် သိမ်းဆည်း ခံရသူဒေသခံ ၁၀၀ ကျော် တို့က
"မြို့သာမြို့ပေါ်သို့တက်၍ ဇွန်လ ၉ ရက်၊ နံနက် ၉ နာရီခွဲခန့်က ဆန္ဒထုတ်ဖော်ကြသည်။ အဆိုပါ ကျေးရွာများမှ ဓားမဦးချ စိုက်ပျိုးလုပ်ကိုင်ခဲ့သော ကွင်းအမှတ် (၁၀၆၉၊ ၁၀၇၀) တို့မှ လယ်ယာမြေဧက ၃,၀၀၀ ကျော်ကို ကုမ္ပဏီနှင့် ဌာနဆိုင်ရာများ ပူးပေါင်းကာ ၂၀၀၂ ခုနှစ်တွင် သိမ်းယူခဲ့သည်ဟု ဆန္ဒဖော်ထုတ်ရာတွင် ပါဝင်သူများအနက် ဦးဆောင်သူ တစ်ဦးဖြစ်သူ ဦးမျိုးဝင်းက မဇ္ဈိမကို ပြောသည်။"
သိမ်းယူထားသော အဆိုပါ လယ်ယာမြေများပေါ်တွင် ကုမ္ပဏီက ပရဆေးပင်များ စိုက်ပျိုး ထားပြီး ၎င်းတို့ စိုက်ပျိုးထား သည့် နေရာများတွင် ကျူးကျော်ဝင်ရောက်ပါက ဒေသခံများအား တရား စွဲဆိုသည်ဟု ဆန္ဒဖော်ထုတ်သူများက ဆိုသည်။
“ကျွန်တော်တို့ အဲဒီအနား နွားလေးဘာလေး သွားလှန်ရင်တောင် အရေးယူတယ်။ ဒဏ်ငွေ ရိုက်တာတွေ လုပ်တယ်။ ဒါက ကျွန်တော်တို့ မြေဗျာ။ လျော်ကြေးတွေ ဘာတွေ ယူထားတာ မရှိဘူး။ အခု ဖြစ်နေတာက အနိုင်ကျင့်လွန်းတယ်။ အစိုးရအဖွဲ့တွေ တိုင်လည်း မထူးဘူး။ ဒါကြောင့် ဆန္ဒ ဖော်ထုတ်တာပဲ” ဟု ပေါက်စိမ်းကျေးရွာ မှ ဦးစိုးတင့်က ပြောသည်။
ဆန္ဒဖော်ထုတ်ကြသူများသည် မြို့သာမြို့အရှေ့ဘက်ရွာအဝင် လွတ်လပ်ရေး ကျောက်တိုင် လမ်းမှ မြို့ပတ်ကာ မြို့အနောက် ဘက်ရှိ လယ်ယာမြေ သိမ်းထားသော ကောင်းဆုအောင် ကုမ္ပဏီ ရှေ့ထိ ချီတက်၍ ခရိုနီ ကောင်းဆုအောင် ကုမ္ပဏီ အရေး ယူပေး၊  ခရိုနီ ကောင်းဆုအောင် ကုမ္ပဏီနှင့် အပေါင်းအပါများ အရေးယူပေး စသည်ဖြင့် ကြွေးကြော်ကြသည်။
ဆန္ဒဖော်ထုတ်သူများသည် လယ်ယာမြေ ပြန်လည်ရရှိရေးအတွက် တောင်းဆို ဆန္ဒဖော်ထုတ် မှုများ ဆက်တိုက်ဆောင်ရွက် သွားမည်ဖြစ်ပြီး ဝင်ရောက်ထွန်ယက်စိုက်ပျိုးမှုများလည်း ဇွန်လ နောက်ဆုံးပတ်တွင် ပြုလုပ်သွားမည်ဟု ဆန္ဒဖော်ထုတ်သူများက ဆိုသည်။
ဒဂုံစီးတီးအိမ်ရာ စီမံကိန်းကို ရန်ကုန်တိုင်း အစိုးရ ဆိုင်းငံ့ပေးရန် မဖြစ်နိုင်ဟု ဆို
By မင်းမင်း 
ရန်ကုန်၊ ဇွန် ၉။         ။ ရွှေတိဂုံစေတီ အနီးတွင် အကောင်အထည် ဖော်နေသည့် ဒဂုံစီးတီး အဆင့်မြင့်အိမ်ရာ စီမံကိန်းသည် တပ်မတော်ပိုင်မြေပေါ်တွင် တည်ဆောက်နေခြင်း ဖြစ်သောကြောင့် စီမံကိန်းကို ဆိုင်းငံ့ပေးရန် မဖြစ်နိုင်ဟု ရန်ကုန်တိုင်း အစိုးရ အဖွဲ့၊စီမံကိန်းနှင့် စီးပွားရေးဝန်ကြီး ဦးသန်းမြင့်က ဇွန် ၉ရက်တွင် ပြုလုပ်သည့် တိုင်းလွှတ်တော် အစည်းအဝေး တွင်ပြောဆိုလိုက် သည်။
“အဆင့်မြင့် အိမ်ရာစီမံကိန်း(Dagon City Project) အကောင်အထည်ဖော်တဲ့ မြေနေရာဟာ ကာကွယ်ရေးဝန်ကြီးဌာနနဲ့ သက် ဆိုင်တဲ့မြေနေရာ ဖြစ်ပါတယ်။ စီမံကိန်း မြေနေရာဟာ ပြည်ထောင်စု အုပ်ချုပ်မှု အာဏာသက်ရောက်ပြီး ရန်ကုန်တိုင်းဒေသကြီး အစိုးရအဖွဲ့ရဲ့ အာဏာသက်ရောက်မှု မရှိကြောင်း တင်ပြလိုပါတယ်” ဟု ဝန်ကြီး ဦးသန်းမြင့်က ပြောသည်။
ကာကွယ်ရေး ဝန်ကြီးဌာနက ပိုင်ဆိုင်သည့် မြေပေါ်တွင် အကောင်အထည်ဖော်နေသည့် ဒဂုံစီးတီးအိမ်ရာ စီမံကိန်းသည် ပြည်သူ များ၏အကျိုးစီးပွားကို ထိခိုက်စေသည်ဟုဆိုကာ တိုင်းအစိုးရက စီမံကိန်းကို ဆိုင်းငံ့ပေးရန် လွှတ်တော် ကိုယ်စားလှယ်ဒေါက်တာ ညိုညိုသင်း၏ အရေးဆိုမှုအပေါ် ဝန်ကြီးက အထက်ပါအတိုင်း ပြောဆိုလိုက်ခြင်း ဖြစ်သည်။
တိုင်းအစိုးရကလည်း ဒဂုံစီးတီး အဆင့်မြင့်အိမ်ရာ စီမံကိန်းနှင့် တစ်စုံတစ်ရာပါဝင်ပတ်သက် ခြင်း မရှိဟုလည်း ဝန်ကြီးကပြော သည်။
အဆိုပါ စီမံကိန်းကြောင့် ရွှေတိဂုံစေတီ၏ မြင်ကွင်း ကွယ်ပျောက်သွားနိုင်ခြင်း၊ ယာဉ်ကြော ပိတ်ဆို့မှုများ ဖြစ်လာနိုင်ခြင်း ၊ စေတီတော် တည်ရှိရာ သိင်္ဂုတ္တရကုန်းတော် ရေရှည်ခိုင်မြဲမှုကို ထိခိုက် နိုင်ခြင်းများရှိသည်ဟု ပညာရှင်များ က ထောက်ပြနေခြင်းကြောင့် တိုင်းအစိုးရက စီမံကိန်းကို ဆိုင်းငံ့ ပေးရန် တစ်သီးပုဂ္ဂလ အမတ် ဒေါက်တာ ညိုညိုသင်းက အရေးဆိုခဲ့ခြင်း ဖြစ်သည်။
“ ပြန်လည်သုံးသပ်ဖို့ ဆိုင်းငံ့ပေးပါ။ တာဝန်ယူမှု၊ တာဝန်ခံမှု တစ်စုံတစ်ရာကို အစိုးရဘက်က မလုပ်ပေးနိုင်ဘူးဆိုရင် အပြီးသတ် ရပ်ဆိုင်းပေးဖို့ ဒီအဆိုကို တင်ရခြင်း ဖြစ်ပါတယ်” ဟု အဆိုရှင် ဒေါက်တာ ညိုညိုသင်းက လွှတ်တော်တွင် ပြောသည်။
အဆိုပါ စီမံကိန်းကို အကောင်အထည်ဖော်ရန် ကာကွယ်ရေးဝန်ကြီးဌာနနှင့် မြန်မာနိုင်ငံ ရင်းနှီးမြုပ်နှံမှု ကော်မရှင်က ခွင့်ပြု ခဲ့ခြင်း ဖြစ်ပြီး ရန်ကုန်တိုင်း အစိုးရ၏ စီမံအုပ်ချုပ်မှုအောက်တွင် မရှိသောကြောင့်ဟု ဆိုကာ ဒေါက်တာ ညိုညိုသင်း၏ အရေးဆို မှုကို ဝန်ကြီးက ကန့်ကွက်ခဲ့သည်။
ထို့သို့ ကန့်ကွက်ခဲ့သည့်အတွက် အဆိုကို မဲခွဲဆုံးဖြတ်ရန် လွှတ်တော်ဥက္ကဋ္ဌက ဆုံးဖြတ်ခဲ့ပြီး လွှတ်တော်အမတ် သုံးဦးကသာ အဆိုကို ထောက်ခံသည့်အတွက် ဒေါက်တာညိုညိုသင်း၏ အဆိုရံှုးနိမ့်သွားသည်။
ရန်ကုန်တိုင်း အစိုးရ၏ ကန့်ကွက်မှုကို အဆိုရှင် ဒေါက်တာ ညိုညိုသင်းက “တပ်မတော်ပိုင် မြေမို့လို့ ရန်ကုန်တိုင်း အစိုးရအနေနဲ့ မလုပ်ဘူးဆိုရင် ရန်ကုန်တိုင်းမှာရှိတဲ့ ပြည်သူလူထုက ဘယ်သူ့ကို အဖေ ခေါ်ရမလဲ။ ကိုယ်လုပ်ချင်တဲ့ ကိစ္စကိုပဲ လုပ်မယ်။ ကိုယ်တာဝန်မယူနိုင်တဲ့ ကိစ္စကို မလုပ်ဘူးဆိုလို့ရှိရင် အစိုးရကောင်း တစ်ရပ်မဟုတ်ဘူး” ဟု လွှတ်တော် အစည်းအဝေးအပြီး သတင်းထောက်များကို ပြောသည်။
ဒဂုံစီးတီး အဆင့်မြင့်အိမ်ရာ စီမံကိန်းကို ကာကွယ်ရေးဝန်ကြီးဌာနနှင့် မြန်မာနိုင်ငံရင်းမြုပ်နှံမှု ကော်မရှင်၏ ခွင့်ပြုချက်ဖြင့် Marga Landmark ကုမ္ပဏီနှင့် သုခရတနာ ကုမ္ပဏီတို့က ပြီးခဲ့သည့် နှစ်က စတင် အကောင်အထည် ဖော်နေခြင်းဖြစ်ပြီး လေးနှစ် မှ ခြောက်နှစ်အတွင်း အပြီးသတ် တည်ဆောက်ရန် လျာထားသည်။
ကန်ဒေါ်လာ ၃၇၅ သန်းခန့် ရင်းနှီးမြှုပ်နှံမှုဖြင့် Dagon City 1 နှင့် Dagon City 2 အမည်ရှိ ဟိုတယ်၊ လူနေအိမ်နှင့် ဈေးဝယ် စင်တာများ ပါဝင်သော အိမ်ရာစီမံကိန်း နှစ်ခုကို အထက်ပါ ကုမ္ပဏီများက အကောင်အထည်ဖော်သွားမည် ဖြစ်သည်။
လက်ရှိတွင်မူ ယဉ်ကျေးမှု အမွေအနှစ်ဖြစ်သည့် ရွှေတိဂုံစေတီတော်နှင့် နီးကပ်သည့် ယင်းစီမံကိန်းကို ပြန်လည်ဆန်း စစ်ရန် မြန်မာနိုင်ငံ ရင်းနှီးမြှုပ်နှံမှု ကော်မရှင်က ခေတ္တရပ်ဆိုင်း ထားသည်။
လူမှုဖူလုံရေး အခြေခံမူဝါဒရေးရာ အစီရင်ခံစာ (ABND) မျက်နှာဖုံးပြင်ဆင်မှုကြောင့်  ကြန့်ကြာနေ
By ဟိန်းကိုစိုး 
ရန်ကုန် (မဇ္ဈိမ) ။ ။ လူမှုဖူလုံရေး အခြေခံမူဝါဒများနှင့် ပက်သက်သည့် အမျိုးသား တွေဆုံဆွေးနွေးရေး အကဲဖြတ် အစီရင်ခံစာ (Assessment Based National Dialogue report) ABND ကို မျက်နှာဖုံးပါ ဓါတ်ပုံများကြောင့် ထုတ်ပြန်ရန် ကြန့်ကြာနေ ခြင်းဖြစ်ကြောင်း လူမှုဝန်ထမ်းကယ်ဆယ်ရေးနှင့် ပြန်လည်နေရာချထားရေး ဝန်ကြီးဌာနမှ အဆင့်မြင့် အရာရှိတစ်ဦးထံမှ ဇွန်လ ၁၀ရက်တွင် သိရသည်။
"ဝန်ကြီးဌာနမှ အမြဲတမ်းအတွင်းဝန် ဦးစိုးအောင်က ""မျက်နှာဖုံးမှာ ကလေးချီထားတဲ့သူရယ်၊ အဘိုးအိုတစ်ဦးက ငုတ်တုတ်ထိုင်နေတာပဲပါတယ်။ ဒါကို ဝန်ကြီးဌာနက ကိုယ်တိုင်ပြင်ဆင်ချင်လို့ မိတ်ဆက်တဲ့နေ့မှာပဲ မထုတ်သေးတာပါ။ အဲဒီနေ့က တက်လာတဲ့သူတွေဆီကိုတော့ ပါသွားပါတယ်၊ ပြန်သိမ်းတယ်ဆိုတာတော့ မဟုတ်ပါဘူး"" ဟု မဇ္ဈိမကိုပြောသည်။"
လက်ရှိ မျက်နှာဖုံးတွင် တရုတ်လူမျိုးတစ်ဦးနှင့် အစ္စလာမ်ဘာသာဝင် တစ်ဦးတို့၏ ရုပ်ပုံများကိုသာ အသုံးပြုထားပြီး ယင်းစာအုပ် မိတ်ဆက်သည့် မေလ ၂၀ရက်က နေပြည်တော်ရှိ ဟိုတယ်မက်(စ်) ၌ပင် ဝန်ကြီးအမိန့်ဖြင့်ဆိုကာ ပြန်လည် သိမ်းဆည်းခြင်းများပင်ရှိခဲ့ကြောင့် သံတမန် အသိုင်းအဝိုင်းနှင့် နိုင်ငံတစ်ကာ အရပ်ဖက်အဖွဲ့ အသိုင်းအဝိုင်းမှ ဝေဖန်နေကြသည်။
အပြည်ပြည်ဆိုင်ရာ အလုပ်သမားအဖွဲ့ ILO က ဦးစီးပြီး ကမ္ဘာ့ကျန်းမာရေးအဖွဲ့၊ ကုလသမဂ္ဂ ကလေးများ ရံပုံငွေအဖွဲ့၊  ကမ္ဘာ့စားနပ်ရိက္ခာအစီအစဉ်၊ တို့အပြင် အလုပ်သမား၊ အလုပ်အကိုင်နှင့် လူမှုဖူလုံရေးဝန်ကြီးဌာန နှင့် လူမှုဝန်ထမ်း၊ ကယ်ဆယ်ရေးနှင့် ပြန်လည်နေရာချထားရေး ဝန်ကြီးဌာနတို့ ပူးပေါင်းကာ လူမှုဖူလုံရေး အခြေခံမူဝါဒများကို ရေးစွဲထားခြင်းဖြစ်သော်လည်း မျက်နှာဖုံးပါ ဓါတ်ပုံများကို ပြင်ဆင်လိုသဖြင့် မထုတ်ပြန် သေးခြင်း ဖြစ်သည်ဟု ဝန်ကြီးဌာန ပြောရေးဆိုခွင့်ရှိသူက ဆိုခြင်းဖြစ်သည်။
"အပြည်ပြည်ဆိုင်ရာ အလုပ်သမားအဖွဲ့ မြန်မာနိုင်ငံဆိုင်ရာ ဌာနေကိုယ်စားလှယ် စတိ(ဖ်)မာရှယ်(လ်) က ""အစိုးရရဲ့ လူမှုဖူလုံရေးမဟာဗျူဟာတွေ အတွက် အသုံးဝင်တဲ့ဟာတွေ၊ ဒီအစီရင်ခံစာကို ကျယ်ကျယ်ပြန့်ပြန့် ဖြန့်ဖြူးဖို့အတွက် နည်းပညာ နှောင့်နှေးမှုပြဿနာ တစ်ချို့ရှိနေတယ် မကြာခင်မှာတော့ လူထုဆီကို အလွယ်တကူရရှိတော့မှာပါ"" ဟု ဇွန်လ ၁၀ရက်တွင် အီးမေးလ်မှ တစ်ဆင့် မဇ္ဈိမကိုပြောသည်။"
ILO က ဦးဆောင်ရေးဆွဲထားသည့် အစီရင်ခံစာသည့် အစိုးရက ဖော်ဆောင်ရမည့် လူမှုဖူလုံရေးမဟာဗျူဟာ ဖွံ့ဖြိုးရေး အသိပေးမှုများအတွက် များစွာ အသုံးဝင်မည်ဖြစ်ပြီး ယင်းသည် ပြောင်းလဲဖြစ်ပေါ်ပြီး နယ်ပယ်သစ်များ၊ ရင့်ကျက်သည့် မဟာဗျူဟာများအဖြစ် ဆက်လက်ဖြစ်ပေါ်နေမည့် အချက်များဖြစ်ကြောင်းလည်း ၎င်းက ဆိုသည်။
ကျန်းမာရေး စောင့်ရှောက်မှု စီမံကိန်းအတွက် သြစတြေးလျ အကူအညီ ၄၀ ရာခိုင်နှုန်း လျှော့ချပစ်
By မဇ္ဈိမ 
ရန်ကုန်၊ ဇွန် ၉ ။         ။ သြစတြေးလျ အစိုးရက ပြည်ပနိုင်ငံများသို့ ပေးနေသည့် အကူအညီများကို လျှော့ချ လိုက်ခြင်းကြောင့် မြန်မာနိုင်ငံ၏ ကျန်းမာရေး စောင့်ရှောက်မှု စီမံကိန်းအတွက် ပေးနေသည့် အကူအညီ၏ ၄၀ ရာခိုင်နှုန်း ကို လျှော့ချလိုက်ကြောင်း မြန်မာအကြီးဆုံး ဖွံ့ဖြိုးမှု အဖွဲ့အစည်း ဖြစ်သည့် 3MDG Fund က ပြောဆိုလိုက်သည်ဟု သြစတြေးလျ အခြေစိုက် Sydney Morning Herald တွင် ဇွန် ၈ ရက်က ရေးသားထားသည်။
သြစတြေးလျ အစိုးရက လက်ရှိတွင် ဥက္ကဋ္ဌ တာဝန်ယူထားသည့် Three Millennium Development Goal Fund (3MDG) အဖွဲ့အစည်းအတွက် ထည့်ဝင်ရမည့် ရန်ပုံငွေ အမေရိကန် ဒေါ်လာ ၄၂ သန်း( သြစတြေး လျ ဒေါ်လာ ၅၄ ဒသမ ၉ သန်း)ကို ထည့်ဝင်လိမ့်မည် မဟုတ်ကြောင်း သြစတြေးလျ အစိုးရက မေ ၁၂ ရက်က ကြေညာထားခဲ့သည်။
“ ဒီအတွက်ကြောင့် သြစတြေးလျ နိုင်ငံအနေနဲ့ အဖွဲ့ရဲ့ ရန်ပုံငွေမှာ နောက်ထပ်ခန့်မှန်း အမေရိကန် ဒေါ်လာ ၄၂ သန်းကို ထည့် ဝင်လာတော့မှာ မဟုတ်ပါ။ သြစတြေးလျက အဖွဲ့မှာ ဒုတိယ အများဆုံးရန်ပုံငွေ ထည့်ဝင်တဲ့ နိုင်ငံအဖြစ်တော့ ရှိနေဆဲပါ။ အမေရိကန်ဒေါ်လာ ၄၈ ဒသမ ၂ သန်း ထည့်ဝင်ပေးထားပြီးဖြစ်ပြီး 3MDG ရန်ပုံငွေ ဘုတ်အဖွဲ့ကြီးမှာ ဥက္ကဋ္ဌ အဖြစ်လည်း ရှိနေဆဲပဲ ဖြစ်ပါတယ်” ဟု ရေးသားဖော်ပြထားသည်။
3MDG Fund အဖွဲ့ကြီး၏ စုစုပေါင်း ထည့်ဝင်ငွေ ၁၁ ဘီလီယံအနက် ၅၄ ဒသမ ၉ သန်း လျှော့ချ လိုက်ခြင်းဖြစ်ပြီး လျှော့ချ သည့် နိုင်ငံများ၏ ဖွံ့ဖြိုးမှုကို စောင့်ကြည့်ရမည်ဟု ဆိုသည်။
ယင်းသို့ အကူအညီ လျှော့ချမှုကြောင့် လက်ရှိတွင် သြစတြေးလျက အကူအညီပေးနေသည့် ကျန်းမာရေး စီမံကိန်းများတွင် ပါဝင်သည့် မိခင်နှင့် ကလေး စောင့်ရှောက်ရေး၊ HIV/AIDS၊ ငှက်ဖျားနှင့် တီဘီရောဂါ စီမံကိန်းများတွင် ရုတ်တရက် အကျိုးသက်ရောက်မှု ရှိနိုင်ဦးမည် မဟုတ်ဟု သြစတြေးလျ နိုင်ငံခြားရေး ဝန်ကြီးဌာန၏ ထုတ်ပြန်ချက်တွင် ဆိုထားသည်။
ဧရာဝတီမြစ်အတွင်း ပြေးဆွဲသော ရေယာဉ်များအတွက် အသက်ကယ်ဆယ်မှု ပြုလုပ်နိုင်ရန် လက်တွေ့ လေ့ကျင့်
By အောင်ကိုဦး 
မန္တလေး၊ ဇွန် ၉ ။        ။ ဧရာဝတီမြစ်အတွင်းတွင် ပြေးဆွဲလျက်ရှိသော ရေယာဉ်များ နစ်မြုပ်၊ မီးလောင်မှုများနှင့် သဘာဝဘေး အန္တရာယ်များ ကျရောက်လာပါက အသက်ကယ်ဆယ်မှုများ ပြုလုပ်နိုင်ရန် မီးသတ်တပ်ဖွဲ့ဝင်များနှင့် စေတနာ့ ဝန်ထမ်း အရန်တပ် ဖွဲ့ဝင်များ၏ လက်တွေ့လေ့ကျင့်မှုများကို ဇွန် ၉ ရက် နံနက်ပိုင်းက ပြုလုပ်သည်။
အောင်မြေသာစံမြို့နယ်၊ ပြည်ကြီးတံခွန်မြို့နယ်တို့မှ စေတနာ့ဝန်ထမ်း အရန်မီးသတ်တပ်ဖွဲ့ဝင် ၄၁ ဦး နှင့် သီးသန့်တပ်ဖွဲ့ဝင် ၈ ဦးတို့သည် ဧရာဝတီမြစ်အတွင်းတွင် လက်တွေ့လေ့ကျင့်မှုများ ပြုလုပ်ခြင်း ဖြစ်သည်။
ပြည်ကြီးတံခွန်မြို့နယ်၊ အရန်မီးသတ်တပ်ဖွဲ့ ဒုတပ်ရင်းမှူး ဦးစန်းလှိုင်က “ ဒီမြစ်ထဲသဘာဝ ဘေးကြောင့်ပဲ ဖြစ်ဖြစ်၊ တခြားပယောဂတွေကြောင့် ဖြစ်ဖြစ်၊ ဘာကြောင့်ဖြစ်ဖြစ် သင်္ဘောစီး ခရီးသည် ပြည်သူတွေရဲ့ အသက်ကို ကယ်ဆယ်ပေးနိုင်ဖို့ပဲ။ ဒါကြောင့် လက်တွေ့လေ့ကျင့် နေကြတာပါ။ ဖြစ်တာ သိတာနဲ့ အချိန်နဲ့ တပြေးညီ ကယ်ဆယ်ပေးနိုင်အောင် လုပ်ဆောင်နေ တယ်” ဟု ပြောသည်။
အဆိုပါ လက်တွေ့လေ့ကျင့်နေသူများသည် ရေကူးကျွမ်းကျင်ရမည် ဖြစ်ပြီး ရှေးဦးသူနာပြုလည်း ကျွမ်းကျင်ရမည် ဖြစ်သည်။ လေ့ ကျင့်နေသူများသည် ဖိုက်ဘာလှေ ၆ စီး၊ အသက်ကယ် ဘောကွင်း များဖြင့် လေ့ကျင့်နေပြီး ရေသန့်ဘူးများ၊ ပေပါများဖြင့်လည်း အရေးပေါ် အသက်ကယ်နိုင်စေရန် လေ့ကျင့်နေခြင်း ဖြစ်သည်။
ဒုတပ်ရင်းမှူး ဦးစန်းလှိုင်က “ တစ်ခုခုဖြစ်နေချိန် ကျွန်တော်တို့ မရောက်ခင် ဘာတွေ ဆောင်ရွက်သင့် တယ်ဆိုတာ ရေယာဉ် ဝန်ထမ်းတွေနဲ့ ပိုင်ရှင်တွေကို ပညာပေးမှုတွေ လုပ်မယ်။ ကျွန်တော်တို့ မရောက်ခင် ရေယာဉ်ပေါ်မှာပါတဲ့ ရေသန့်ဘူးတို့ ပေပါတို့ အခြားပစ္စည်းတို့နဲ့ ဘယ်လို ပြုမူကယ်ဆယ်လို့ရတယ်ဆိုတာ ပြောပြပေးထားမယ်” ဟု ပြောသည်။
ယခုကဲ့သို့ လေ့ကျင့်နိုင်ရန် တိုင်းဒေသကြီး မီးသတ်တပ်ဖွဲ့၊ World Vesion နှင့် ပြည်သူလူထု တို့က ကူညီထောက်ပံ့ထားသည်ဟု ဦးစန်းလှိုင်က ဆိုသည်။
ထိုသို့ ဧရာဝတီမြစ်အတွင်းတွင် လက်တွေ့လေ့ကျင့်နိုင်ရန် ဇွန်လ ၁ ရက်မှ စတင်၍ သင်ကြားပေးခဲ့ပြီး လက်တွေ့လေ့ကျင့်ခြင်း ကို  ဇွန်လ ၉ ရက်တွင် ပြုလုပ်ကာ ဇွန်လ ၁၂ ရက်အထိ လက်တွေ့လေ့ကျင့်သွားမည် ဖြစ်သည်။
လုပ်သက်အတွေ့အကြုံ ၁၅ နှစ်ကျော်ရှိသည့် တပ်စုမှူး ကိုထွန်းထွန်းကလည်း “ ဒီလိုဖြစ်ပြီဆိုရင် အရန်တပ်ဖွဲ့တွေအနေနဲ့ အတွေ့အကြုံ မရှိဘူး။ အဲလို မရှိတော့ တပ်ဖွဲ့ဝင်တွေအနေနဲ့ အန္တရာယ်ရှိတယ်။ အခုလို လေ့ကျင့်ခွင့်ရတာ ဝမ်းသာတယ်” ဟု ပြောသည်။
သဘာဝဘေးအန္တရာယ်များ ကျရောက်ပါက အချိန်နှင့် တပြေးညီ အသက်ကယ် ကူညီဆောင်ရွက် ပေးနိုင်ရန်နှင့် ရေယာဉ်များ ဧရာဝတီမြစ်အတွင်း အရေးပေါ်ဖြစ်ပေါ်နေမှုများကို ကူညီပေးသွားမည် ဖြစ်သည်။
တာမွေမြို့နယ်တွင် အသက် ၆၀ ကျော်အရွယ် အမျိုးသမီးနှစ်ဦး အသတ်ခံရ
By ကျော်စိုးမိုး 
ရန်ကုန်၊ ဇွန် ၉ ။      ။ တာမွေမြို့နယ်တွင် အသတ်ခံထားရသည့် အသက် ၆၀ ကျော်အရွယ် အမျိုးသမီးကြီး နှစ်ဦး၏ အလောင်း ကို ဇွန် ၉ ရက်၊ မွန်းလွဲပိုင်းက တွေ့ရှိခဲ့ရပြီး အမှုဖွင့်စစ်ဆေးနိုင်ရန် ဆောင်ရွက်လျက်ရှိသည် ဟု တာမွေမြို့မ ရဲစခန်းက ရဲအရာရှိ တစ်ဦးက ပြောသည်။
ဇွန် ၉ ရက်၊ မွန်းလွဲ ၁ နာရီခွဲခန့်တွင် တာမွေမြို့နယ်၊ ပုသိမ်ညွှန့်ရပ်ကွက်၊ မလွှကုန်းလမ်းရှိ အမျိုးသမီးကြီး နှစ်ဦးနေထိုင် သည့် နေအိမ်တွင် အနံ့ရနေသည့်အတွက် ရပ်ကွက်အုပ်ချုပ်ရေးအဖွဲ့နှင့် ရဲတပ်ဖွဲ့ဝင်များ ဝင်ရောက်စစ်ဆေးရာ အိမ်ခန်းထဲတွင် အဆိုပါ အမျိုးသမီးနှစ်ဦးမှာ ဒဏ်ရာဒဏ်ချက် များဖြင့် ပုပ်ပွသေဆုံးနေသည်ကို တွေ့ခဲ့ရခြင်းဖြစ်သည်။
သေဆုံးသူများမှာ အသက် ၆၂ နှစ်ခန့်ရှိ ဒေါ်လက်လီးနှင့် အသက် ၇၀ ခန့်ရှိ ဒေါ်ဝတ်တလား တို့ တူဝရီး နှစ်ဦးဖြစ်ပြီး အဆိုပါ နေအိမ်တွင် နေထိုင်လာသည်မှာ ၂၅ နှစ်ခန့်ရှိပြီ ဖြစ်ကာ ပြီးခဲ့သည့် တနင်္ဂနွေနေ့က ၎င်းတို့ နှစ်ဦး ကို တွေ့ခဲ့ ရပြီး နောက်ပိုင်းတွင် မတွေ့ရတော့ဘဲ အိမ်တံခါးပိတ်ထား ခြင်းဖြစ်သည်ဟု အဆိုပါလမ်းတွင် နေထိုင်ကြသူများက ဆိုသည်။
“သူတို့ တူဝရီး နှစ်ယောက်က လူချစ်လူခင် ပေါပါတယ်။ သူတို့ အလုပ်က ပန်းလေးတွေ သီပြီး ၁၂၃ လမ်းမှာ ရှိတဲ့ ဘုရားကျောင်း ကိုသွားပြီး ပို့ပေးပါတယ်။ အဒေါ်ဖြစ်သူကတော့ အိမ်ထောင်ကျပြီး သူ့အမျိုးသား က ဆုံးသွားတာ ကြာပါပြီ။ တူမကတော့အပျိုကြီး ပါ၊ ဒီအိမ်မှာ နှစ်ယောက်တည်း နေတာပါ” ဟု ပြောသည်။
အခင်းဖြစ်ပွားရာ နေအိမ်အတွင်း သွေးခြေရာကွက်များနှင့် လက်ရာများကို တွေ့ရှိခဲ့ရပြီး လက်ဗွေများ ကို ရယူစစ်ဆေးနေသည်ဟု ယင်းနေအိမ်သို့ လာရောက်စစ်ဆေးနေသည့် မှုခင်းရဲတပ်ဖွဲ့မှ ရဲအရာရှိ တစ်ဦးက ပြောသည်။
ဒေါ်အောင်ဆန်းစုကြည်၏ ခရီးစဉ်ကြောင့် ထောင်ကျနေသည့် တရုတ် နိုဘယ်ဆုရှင်ကို လွှတ်ပေးမည် မဟုတ်ဟု တရုတ်အစိုးရ ပြောကြား
By ရိုက်တာ 
ပေကျင်း၊ ဇွန် ၁၀ ။        ။ ၎င်း၏ နိုဘယ်ဆုရဖက် မြန်မာအတိုက်အခံခေါင်းဆောင် ဒေါ်အောင်ဆန်းစုကြည် တရုတ်နိုင်ငံသို့ ပထမဆုံးအကြိမ် အလည်အပတ် ရောက်ရှိလာခဲ့သည့်အတွက် ထောင်ဒဏ်ကျခံနေရသော နိုဘယ် ငြိမ်းချမ်းရေးဆုရှင် လျူ ရှောင် ပို (Liu Xiaobo) အား ချမှတ်ထားတဲ့ ပြစ်ဒဏ်စီရင်ချက်ကို ပြောင်းလဲ ရန် အကြောင်းမရှိဟု တရုတ်အစိုးရက ဗုဒ္ဓဟူးနေ့ ကပြော ကြားသည်။
တက်ကြွလှုပ်ရှားသူများကမူ ဒေါ်အောင်ဆန်းစုကြည်အား သူ၏ ခရီးစဉ်အတွင်းတွင် လျူကို ဖမ်းဆီး ထိန်းသိမ်းထားမှုနှင့်ပတ်သက် ၍ စကားအချို့ပြောကြားရန် တနင်္ဂနွေနေ့အထိ တရုတ်နိုင်ငံ တွင် ရှိနေမည့် ဒေါ်အောင်ဆန်းစုကြည်အား ဖိအားပေးနေ ကြသည်။ လျူအကြောင်း တစ်စွန်းတစ်စ ဖော်ပြခြင်း သည်ပင်လျှင် အာဏာရ ကွန်မြူနစ်ပါတီကို အရှက်ရသွားစေနိုင်သည်။
ဒေါ်အောင်ဆန်းစုကြည်၏ လျူကို လွှတ်ပေးရန် မေတ္တာရပ်ခံချက်ကို နားထောင်ပါမည်လားဟု မေးမြန်းသည့်အခါတွင် တရုတ်နိုင်ငံခြားရေးဝန်ကြီးဌာန ပြောခွင့်ရပုဂ္ဂိုလ် ဟောင် လဲက တရုတ် တရားရေးစနစ်၏ ဥပဒေနှင့်အညီ ချမှတ်ထားသည့် စီရင်ချက်ကို ပြောင်းလဲစရာအကြောင်းမရှိဟု တုံ့ပြန်ဖြေကြားခဲ့သည်။
လျူမှာ တစ်ပါတီစနစ် အဆုံးသတ်ရန် တိုက်တွန်းသည့် ပန်ကြားမှုတစ်ခုကို စည်းရုံး လှုံ့ဆော်မှုကြောင့် နှောင့်ယှက် ဖျက်ဆီးမှု စွဲချက်များဖြင့်၂၀၀၉ ခုနှစ်က ထောင် ၁၁ နှစ် ပြစ်ဒဏ် ချမှတ်ခံခဲ့ရသည်။ ထောင်ချခံရပြီး နောက်တစ်နှစ်တွင် နိုဘယ် ငြိမ်းချမ်းရေး ဆု ရရှိခဲ့သည်။
၂၅ နှစ်တာအတွင်း နိုင်ငံတွင် ပထမဆုံး လွတ်လပ်စွာ ဆန္ဒမဲပေးရွေးချယ်မည့် နိုဝင်ဘာ ရွေးကောက် ပွဲတွင် ဒေါ်အောင်ဆန်း စုကြည်၏ အမျိုးသားဒီမိုကရေစီအဖွဲ့ချုပ်မှာ ရလဒ်ကောင်းအောင် စွမ်းဆောင် နိုင်လိမ့်မည်ဟု အများက ခန့်မှန်းထားကြရာ တရုတ်နိုင်ငံကလည်း ၎င်းကို ဆွဲဆောင်ရန် စိတ်ထက် သန်လာနေခဲ့သည်။
စစ်တပ်က ရေးဆွဲထားသော ဖွဲ့စည်းပုံဥပဒေတစ်ရပ်အရ ဒေါ်အောင်ဆန်းစုကြည်ကို သမ္မတဖြစ်ခွင့်မှ ချန်လှပ်ထားသော်လည်း အင်န်အယ်လ်ဒီပါတီမှာ နိုဝင်ဘာရွေးကောက်ပွဲတွင် မျှော်လင့်ထားသည့် အတိုင်း စွမ်းဆောင်နိုင်ခဲ့ပါက ၎င်း၏ သြဇာအာဏာမှာ ထပ်မံကြီးထွားလာဦးမည်ဖြစ်သည်။
ဒေါ်အောင်ဆန်းစုကြည်၏ ခရီးစဉ်မှာ နှစ်ပါတီ အပြန်အလှန် နားလည်ယုံကြည်မှုကို ပိုမိုနက်ရှိုင်း သွားစေပြီး ကဏ္ဍစုံတွင် ပူးပေါင်းဆောင်ရွက်မှုကိုလည်း မြှင့်တင်နိုင်လိမ့်မည်ဟု တရုတ်နိုင်ငံက ယုံကြည်ကြောင်း ဟောင်က ပြောကြားသည်။
တင်းကျပ်သော ဆင်ဆာဖြတ်တောက်မှု ရှိလင့်ကစား တရုတ် အင်တာနက်အသုံးပြုသူများ ကမူ ဒေါ်အောင်ဆန်းစုကြည်နှင့် လျူကြား တူညီမှုများကို တစ်ယောက်ကိုတစ်ယောက် လက်ဆင့်ကမ်း သတိပေးနေကြသည်။ Beisilang ဟုခေါ်သည့် ဘလော့တစ်ခုတွင်မူ တရုတ်၏ အောင်ဆန်းစုကြည် ကတော့ အခုအချိန်အထိ ထောင်ထဲမှာပဲဟု ရေးသားခဲ့သည်။
အကြွင်းမဲ့အာဏာပိုင် အစိုးရတစ်ရပ်အောက်တွင် ၎င်း၏ ရေငုံနှုတ်ပိတ် နေထိုင်ခဲ့ရသည့် ဘဝကိုလည်း ကိုးကားကြသည်။
“ဒီလို ဖိနှိပ်တဲ့ အစိုးရတစ်ရပ်က ကျွန်မတို့ကို အမှန်တကယ် ဒီမိုကရေစီ ပေးမှာလားဆိုတဲ့ သောက ပွားရတဲ့မေးခွန်းကို မကြာခဏ မေးနေကြရတယ်”ဟု အထင်ကရ လူ့အခွင့်အရေး ရပ်ခံအရေးဆိုသည့် ရှေ့နေ ယွန် ယူလိုင်က ပြောကြားသည်။
၅၉ (စ) နှင့် ၄၃၆ တို့ကို အနည်းငယ် ပြင်ဆင်သည့် ဥပဒေကြမ်း လွှတ်တော်က လက်ခံဆွေးနွေးမည်
By စိုးသန်းလင်း 
နေပြည်တော်၊ ဇွန် ၁၀ ။       ။ ၂၀၀၈ ဖွဲ့စည်းပုံ အခြေခံဥပဒေပါ သမ္မတဖြစ်ခွင့် အရည်အချင်း သတ်မှတ်ချက် ပြဋ္ဌာန်းထားသည့် ပုဒ်မ ၅၉(စ) နှင့် ၂၀၀၈ ဖွဲ့စည်းပုံ အခြေခံဥပဒေ ပြင်ဆင်နိုင်ရေးတွင် အဓိကသော့ချက် သဖွယ်ဖြစ်သည့် ပုဒ်မ ၄၃၆ တို့ကို ပြင် သည်ဆိုရုံမျှ ပြင်ဆင်ထားချက်များ ပါဝင်သော အခြေခံဥပဒေ ပြင်ဆင်သည့် ဥပဒေကြမ်းကို ပြည်ထောင်စုလွှတ်တော်က လက်ခံဆွေးနွေးရန် အဆို ကို ယနေ့ (ဇွန် ၁၀ ရက်)တွင် ပြည်ထောင်စု လွှတ်တော် အစည်းအဝေးသို့တင်သွင်းခဲ့ရာ လွှတ်တော် က ဆွေးနွေးရန် လက်ခံလိုက်သည်။
“အခြေခံဥပဒေပါ ပြဋ္ဌာန်းချက်တချို့ကို ပြင်ဆင်ခွင့်ပြုနိုင်ရန် ပြည်ထောင်စုလွှတ်တော် ကိုယ်စားလှယ် ၂၈၉ ဦး၊ ရာခိုင်နှုန်းအားဖြင့် ၄၃ ဒသမ ၅၂ ရာခိုင်နှုန်းတို့က လက်မှတ်ရေးထိုး တင်ပြလာသော အဆိုနှစ်ရပ်ကိုလက်မှတ်ရေးထိုးတဲ့ ကိုယ်စားလှယ်တော်ကြီး များရဲ့ ကိုယ်စား တင်သွင်းအပ်ပါတယ်” ဟု ၎င်းအဆို တင်သွင်း နိုင်ရေးအတွက် ဦးစီးဆောင်ရွက်ခဲ့သည့်မြစ်ကြီးနား မြို့နယ်အမတ် ပြည်ခိုင်ဖြိုးပါတီ အလုပ်အမှုဆောင်အဖွဲ့ဝင် ဦးသိန်းဇော်က ယနေ့ ပြည်ထောင်စုလွှတ်တော်တွင် ပြောကြားသည်။
သို့သော် ပြည်ထောင်စုလွှတ်တော် နာယက က ဆွေးနွေးလိုသည့် ကိုယ်စားလှယ်များ၏ အမည်စာရင်း ကောက်ခံရန် ဖိတ်ခေါ်ခြင်း မရှိသေးသကဲ့သို့ မည်သည့်နေ့တွင် ဆွေးနွေးမည်ကို လည်းကြေညာခြင်း မရှိသေး ပေ။
"ဖွဲ့စည်းပုံ အခြေခံဥပဒေ ပြင်ဆင်နိုင်ရေး အကောင်အထည်ဖော်မှု ကော်မတီဝင် ရွှေပြည်သာအမတ် ဦးတင်မောင်ဦးကမူ ""အခြေအနေအရ မနက်ဖြန် ဆွေးနွေးနိုင်ရင်လည်း ဆွေးနွေးဖြစ် မယ် ထင်ပါတယ်” ဟု ဇွန် ၉ ရက်က မီဒီယာများကို ပြောကြားထားခဲ့သည်။"
လွှတ်တော်က ဆွေးနွေးရန် လက်ခံလိုက်ပြီဖြစ်သည့် ဥပဒေကြမ်းကို နှစ်ပိုင်းခွဲကာ ပုဒ်မ ၄၃၆ (က) တွင် အကျုံးဝင်သော အပိုင်းနှင့် ၄၃၆ (ခ) တွင် အကျုံးဝင်သော အပိုင်းဟူ၍ ခွဲခြား တင်သွင်းခြင်းဖြစ်ပြီး အများ စိတ်ဝင်စားနေသည့် သမ္မတ အရည်အချင်းသတ်မှတ်ချက် လျှော့ပေါ့ပြင်ဆင်ခြင်းကို ဥပဒေကြမ်း ပထမပိုင်း၏ အစမှာပင် ပြင်ဆင်သည့် ဥပဒေ ပုဒ်မ ၂ ၌ ဖော်ပြခဲ့သည်။
ဖွဲ့စည်းပုံအခြေခံဥပဒေ ပုဒ်မ ၅၉ (ဃ) တွင် မူလပြဋ္ဌာန်းထားသည့် “စစ်ရေးအမြင်” အစား “ကာကွယ်ရေးအမြင်” ဟု အစားထိုးခြင်း၊ ၅၉(စ) တွင် ပြဋ္ဌာန်းထားချက်များမှ “မိမိ၏ တရားဝင် သားသမီးတစ်ဦးဦး၏ ဇနီး၊ သို့မဟုတ် ခင်ပွန်းသော်လည်းကောင်း” ဟူသည့် စာသားများကို ဖြုတ်ကာ ဖြေလျှော့လိုက်ခြင်းကို ပြင်ဆင်သည့် ဥပဒေ ပုဒ်မ (၂) အဖြစ် အဆိုပြုထားသည်။
ထို့နောက် မြန်မာတစ်နိုင်ငံလုံးမှ ငါးသန်းသော ပြည်သူတို့က ပြင်ဆင်လိုသဖြင့် လက်မှတ် ထိုးထား ကြသည့် ပုဒ်မ ၄၃၆ (က) နှင့် (ခ) တို့ပါ ပြဋ္ဌာန်းချက်မှ “ပြည်ထောင်စုလွှတ်တော် ကိုယ်စားလှယ်အားလုံး၏ ၇၅ ရာခိုင်နှုန်းကျော်က……. ….”  ဟူသည့် စာသားများနေရာတွင်“ ပြည်ထောင်စုလွှတ်တော်အစည်းအဝေးသို့ တက်ရောက်ခွင့်ရှိသော ပြည်ထောင်စုလွှတ်တော် ကိုယ်စားလှယ် ခုနစ်ဆယ် ရာခိုင်နှုန်း အောက် မလျော့သော… …” ဟူ၍ အစားထိုး ပြင်ဆင်ပြဋ္ဌာန်းခြင်းကို ပြင်ဆင်သည့် ဥပဒေ ပုဒ်မ (၅) အဖြစ် အဆိုပြုထားသည်။
ထို့အပြင် ပြင်ဆင်ချက် ဥပဒေအသစ်၌ သမ္မတနှင့် ဒုတိယသမ္မတများနှင့် ပတ်သက်သည့် ဖွဲ့စည်းပုံ အခြေခံဥပဒေ အခန်း(၃) မှ ပုဒ်မ ၆၂၊ ၆၃၊ ၆၄ တို့ကို ပယ်ဖျက် လိုက်ခြင်းလည်း ပါဝင် သည်။ ပုဒ်မ၆၂ တွင် “ နိုင်ငံတော်သမ္မတ၊ ဒုတိယသမ္မတများသည် မည်သည့်လွှတ်တော်ကိုယ်စားလှယ်မျှ မဖြစ်စေရ” ဟု လည်းကောင်း၊ပုဒ်မ ၆၃တွင် “လွှတ်တော်ကိုယ်စားလှယ်ဖြစ်လျှင် လွှတ်တော်ကိုယ်စားလှယ် အဖြစ်မှ လည်းကောင်း၊ နိုင်ငံ့ဝန်ထမ်းဖြစ်လျှင် နိုင်ငံ့ဝန်ထမ်းအဖြစ်မှလည်းကောင်း သမ္မတ၊ ဒုတိယ သမ္မတအဖြစ် ရွေးချယ်တင်မြှောက်ခံရသည့် နေ့မှစ၍ နုတ် ထွက်ပြီး သို့မဟုတ် အငြိမ်းစားယူပြီး ဖြစ်သည် ဟု မှတ်ယူရမည်” ဟုလည်းကောင်း၊ ပုဒ်မ ၆၄ တွင် “နိုင်ငံရေးပါတီ တစ်ခုခု၏ အဖွဲ့ဝင်ဖြစ်လျှင် မိမိတို့ ရာထူးသက်တမ်းအတွင်း ယင်းပါတီ အဖွဲ့အစည်း၏ ပါတီလုပ်ငန်းများတွင် ပါဝင်ဆောင်ရွက်ခြင်း မပြုရ” ဟုလည်းကောင်း ပြဋ္ဌာန်းထားသည်တို့ကို ပယ်ဖျက်လိုက်ခြင်းဖြစ်သည်။
လွှတ်တော်သက်တမ်းအစပိုင်းတွင် လွှတ်တော်နှင့် အစိုးရအကြား အပြင်းအထန် အငြင်းပွားကာ အခြေခံဥပဒေဆိုင်ရာ ခုံရုံးက ဝင်ဆုံးဖြတ်ပေးအပြီး ထိုခုံရုံးအဖွဲ့တစ်ဖွဲ့လုံးကိုပါ အသစ်ပြန် လည် ဖွဲ့စည်း ခဲ့ရသည်အထိ ပဋိပက္ခအသွင်ဆောင်ခဲ့သော “လွှတ်တော်များက ဖွဲ့စည်းသည့် ကော်မတီများသည် ပြည်ထောင်စုအဆင့် အဖွဲ့အစည်းဝင် ဟုတ် မဟုတ်” ပြဿနာကိုလည်း ယခု ပြင်ဆင်သည့် ဥပဒေတွင် “ပြည်ထောင်စုအဆင့် အဖွဲ့အစည်းအဖြစ် သတ်မှတ်သည်” ဟု ဖြည့်စွက်ပြဋ္ဌာန်း အဆိုပြုထားသည်။
သမ္မတက ပြည်ထောင်စုဝန်ကြီးများ ခန့်အပ်ခြင်းဆိုင်ရာ ယခင် ပြဋ္ဌာန်းချက်ပုဒ်မ ၂၃၂ တွင် လွှတ်တော်ကိုယ်စားလှယ် မဟုတ်သူများကိုလည်း ခန့်အပ်နိုင်ခဲ့ပြီး ယခု ပြင်ဆင်သည့် ဥပဒေ တွင်ပြည်ထောင်စု လွှတ်တော် ကိုယ်စားလှယ်များထဲမှသာ ခန့်အပ်ရာ ကန့်သတ်ပြဋ္ဌာန်းထားသည်။
ထို့အပြင် မူလ ဥပဒေ ပုဒ်မ ၂၆၁ အရ တိုင်းဒေသကြီး၊ သို့မဟုတ် ပြည်နယ် ဝန်ကြီးချုပ်များ အား သမ္မတက ရွေးချယ်ခန့်ထားခွင့်ကို ယခုပြင်ဆင်သည့် ဥပဒေတွင် ပယ်ဖျက်လိုက်ပြီး “သက်ဆိုင်ရာ တိုင်းဒေသကြီး ပြည်နယ်လွှတ်တော် ကိုယ်စားလှယ်များထဲမှ ဆန္ဒမဲဖြင့် ရွေးချယ်ရမည်” ဟု ပြင်ဆင် အဆိုပြုခဲ့သည်။
တိုင်းဒေသကြီးနှင့် ပြည်နယ်ဝန်ကြီးများ ခန့်အပ်ရာတွင်လည်း ၂၀၀၈ ဖွဲ့စည်းပုံ အခြေခံဥပဒေတွင် ပြည်နယ်ဝန်ကြီးချုပ်သည် လွှတ်တော်ကိုယ်စားလှယ် မဟုတ်သူအား ခန့်အပ်ခွင့်ရှိခဲ့ သည်။ ပြင်ဆင်သည့် ဥပဒေအရ လုံခြုံရေးနှင့် နယ်စပ်ရေးရာ တာဝန်မှလွဲပြီး ကျန်ဝန်ကြီးများကို လွှတ်တော်ကိုယ်စားလှယ်များ ထဲမှသာ ရွေးချယ်ခန့်အပ်ရတော့မည်ဖြစ်သည်။
လုံခြုံရေးနှင့် နယ်စပ်ရေးရာ တာဝန်ပေးအပ်ရန် တပ်ချုပ်ထံမှ သင့်လျော်သော တပ်မတော်သား အမည်စာရင်း တောင်းခံရာတွင်လည်း တပ်မတော်သားကိုယ်စားလှယ်များထဲမှသာ တောင်းခံရမည်ဟု ပြင်ဆင်အဆိုပြုထားသည်။
အခြေခံဥပဒေကို ပြင်ဆင်သည့် ဥပဒေကြမ်း၌ တရားသူကြီးချုပ်နှင့် တရားလွှတ်တော်ချုပ် တရား သူကြီးများ ခန့်အပ်ရာတွင် ယခင်ရှိခဲ့သော ပြည်ထောင်စု တရားသူကြီးချုပ်သာမက ဒုတိယ ပြည်ထောင်စု တရားသူကြီးချုပ် နှစ်ဦးကိုပါ ထပ်ဖြည့်ခန့်ထားမှုလည်း ပါဝင်လာသည်။
၂၀၀၈ ဖွဲ့စည်းပုံဥပဒေတွင် ပြည်ထောင်စု တရားသူကြီးချုပ်ကို သမ္မတကသာ ခန့်ထားခွင့်ရှိခဲ့ပြီး ယခု ပြင်ဆင်ချက်တွင် သမ္မတ၊ ပြည်သူ့လွှတ်တော်ဥက္ကဋ္ဌ နှင့် အမျိုးသားလွှတ်တော် ဥက္ကဋ္ဌတို့က ဒုတိယ ပြည်ထောင်စု တရားသူကြီးချုပ် တစ်ဦးစီ ရွေးချယ်ကာ ပြည်ထောင်စုလွှတ်တော်သို့တင်သွင်းပြီး ထို ဒုချုပ် သုံးဦးတို့ထဲမှ တစ်ဦးကို ပြည်ထောင်စု တရားသူကြီး ချုပ်အရည်အချင်း ရှိမရှိ လွှတ်တော် နှစ်ရပ်၏ ဒုတိယ အကြီးအမှူးများ ပါဝင်သည့်အဖွဲ့က စိစစ်ကာ ပြည်ထောင်စုလွှတ်တော်က ဆန္ဒမဲဖြင့် ရွေးချယ်တင်မြှောက်ရမည် ဖြစ်သည်။
အဆင့်မြင့် ညှိနှိုင်းရေး ကိုယ်စားလှယ်အဖွဲ့နှင့် အစိုးရတွေ့ဆုံရေး အင်န်စီစီတီနှင့် အမ်ပီစီ ကနဦး ဆွေးနွေးမည်
By ဖနိဒါ 
ချင်းမိုင်၊ ဇွန် ၁၀ ။        ။ လော်ခီးလာ ညီလာခံ အတွင်း ဖွဲ့စည်းလိုက်သည့် တိုင်းရင်းသား လက်နက်ကိုင် တော်လှန်ရေး အဖွဲ့ အစည်းများ၏ တစ်နိုင်ငံလုံး အပစ်အခတ် ရပ်စဲရေးဆိုင်ရာ အဆင့်မြင့် ညှိနှိုင်းရေး ကိုယ်စားလှယ် အဖွဲ့ နှင့် အစိုးရတို့ တွေ့ ဆုံနိုင်ရေး အတွက် NCCT နှင့် MPC တို့ ဇွန် ၁၁ ရက်တွင် ထိုင်းနိုင်ငံ ချင်းမိုင်မြို့၌ ကနဦး တွေ့ဆုံဆွေးနွေး ကြမည်ဖြစ် သည်။
ချင်းမိုင်မြို့ရှိ Woodfield Resort တွင် တစ်နိုင်ငံလုံး အပစ်အခတ် ရပ်စဲရေးအဖွဲ့ (NCCT) နှင့် အစိုးရဘက်မှ မြန်မာ့ငြိမ်းချမ်းရေး ပြန်လည်ထူထောင်ရေးဗဟိုဌာန (MPC)မှ ဦးလှမောင်ရွှေ ဦးဆောင် သော ကိုယ်စားလှယ်များနှင့် တွေ့ဆုံဆွေးနွေးကြမည် ဖြစ်သည်။
“ကျွန်တော်တို့ အင်န်စီစီတီကတစ်ယောက်နှစ်ယောက်ပါပဲ။ လောလောဆယ်က အဆင့်မြင့် ကိုယ်စားလှယ်တွေနဲ့တွေ့ဖို့ မရှိသေးဘူး။ အင်န်စီစီတီကနေ အခြေအနေကို မိတ်ဆက်ပြီးတော့ မှ နောက်တွေ့နိုင်ဖို့အတွက် ရက်ချိန်း၊ နေရာတွေ သတ်မှတ်ဖို့ အစီအစဉ်တွေ ညှိမယ်။ ကျွန်တော်တို့ လုပ်ခဲ့တဲ့ အစည်းအဝေးနဲ့ ပတ်သက်လို့ လေ့လာတဲ့ သဘောဖြစ်မယ်”ဟု NCCT ခေါင်းဆောင် နိုင်ဟံသာက မဇ္ဈိမကို ပြောသည်။
ထို့ပြင် တိုင်းရင်းသား ထိပ်သီးခေါင်းဆောင်များ၏ လော်ခီးလာ ညီလာခံတွင် ဆွေးနွေးခဲ့သော တစ်နိုင်ငံလုံး အပစ်အခတ် ရပ်စဲရေးမူကြမ်း ပြင်ဆင်ဖြည့် စွက်ချက်များ ကိုလည်းထည့် သွင်းဆွေးနွေး သွားမည်ဟု ၎င်းက ပြောသည်။
MPC မှ ဦးလှမောင်ရွှေ၊ ဒေါက်တင်မောင်သန်း၊ ဒေါက်တာမင်းဇော်ဦး အပါအဝင် ကိုယ်စားလှယ် လေးဦးနှင့် NCCT တို့ တွေ့ဆုံ၍ တိုင်းရင်းသား ခေါင်းဆောင်များ၏ တင်ပြချက်များကို ပြည်ထောင်စုဝန်ကြီး ဦးအောင်မင်းထံ ပြန်လည် တင်ပြသွားမည်ဟု MPC မှ ဦးလှမောင်ရွှေက ပြောသည်။
“သူတို့ဖွဲ့ပြီးတဲ့ နောက်ပိုင်းမှာ ကျွန်တော်တို့လာတာက သူတို့ဘက်က ပြောတာတွေ ယူသွားပြီးတော့ ဦးအောင်မင်းတို့ကို အစီရင်ခံဖို့ အဓိကပါပဲ။ ကျန်တာတွေက နောက်ပိုင်းမှာ ခေါင်းဆောင်တွေနဲ့ ဆိုင်တယ်ပေါ့နော်”ဟု ၎င်းက မဇ္ဈိမကို ပြောသည်။
မြန်မာနိုင်ငံတွင်းက အိန္ဒိယ သူပုန်စခန်းများကို အိန္ဒိယတပ် ဝင်တိုက်
By ဘီဘီစီ 
နယူးဒေလီ၊ ဇွန် ၁၀ ။      ။ အိန္ဒိယနိုင်ငံအရှေ့မြောက်ပိုင်းတွင် စစ်တပ်ယာဉ်တန်း ခြုံခိုတိုက်ခိုက်ခံရ၍ စစ်သား အနည်းဆုံး၂၀ သေဆုံးပြီး ရက်အနည်းငယ်တွင် မြန်မာနိုင်ငံတွင်းမှ သူပုန် စခန်းများကို အိန္ဒိယစစ်တပ်က ဝင်ရောက်တိုက်ခိုက် လိုက်ကြောင်း ဝန်ကြီးတစ်ဦးက ပြောသည်။
မြန်မာနိုင်ငံရှိ သူပုန်စခန်းနှစ်ခုကို တပ်ဖွဲ့က ဝင်ရောက်ဖြိုခွင်းခဲ့ပြီး အောင်မြင်ဘေးကင်းစွာ ပြန်လာနိုင်ခဲ့ကြောင်း ဝန်ကြီး ရတ်ဂ်ယာဝါဒန်ဆင်းချ်ရတ်သောရီက ပြောသည်။ ယခုစစ်ဆင် မှုက အိန္ဒိယသူပုန်များကိုအထိနာစေကြောင်း အကြီးတန်းတပ်မတော်အရာရှိ ရန်ဘီယားဆင်းချ်က ပြောသည်။ ပြီးခဲ့သည့် သီတင်းပတ်က ခြုံခိုတိုက်ခိုက်ခံရမှုသည် မြန်မာနယ်စပ် မဏိပူပြည် နယ်တွင်း ဖြစ်ပွားခဲ့ခြင်းဖြစ်သည်။
ခြုံခိုတိုက်ခိုက်ပြီးနောက် ပုန်းကွယ်သွားသည့် သူပုန်များကို အိန္ဒိယစစ်တပ်က တပ်သားအင်အား ရာကျော်နှင့် ရဟတ်ယာဉ်များဖြင့် ခြေရာခံလိုက်ရာ မြန်မာနိုင်ငံအတွင်းသို့ ဝင်ရောက်သွား ခဲ့ခြင်းကို ခြေရာကောက်နိုင်ခဲ့ခြင်းဖြစ်သည်။
မဏိပူရှိ အာဏာပိုင်များမှာ သောင်းကျန်းသူအဖွဲ့များ၏ တိုက်ခိုက်သောင်းကျန်းခြင်းများကို ရင်ဆိုင်နေရသည်မှာ နှစ်အတန်ကြာပြီ ဖြစ်သည်။
အခြေခံဥပဒေ ပုဒ်မ ၄၃၆ ပြင်ဆင်သည့် ဥပဒေကြမ်းကို လာမည့် သီတင်းပတ်တွင် ဆွေးနွေးမည်
By စိုးသန်းလင်း 
(နေပြည်တော်)။ ။ ၂၀၀၈ ဖွဲ့စည်းပုံ အခြေခံ ဥပဒေမှ အဓိက ကျသည့် ပုဒ်မ ၄၃၆ (က) ကို ဇွန်လ ၂၃၊ ၂၄ နှင့် ၂၅ ရက်များတွင် ပြည်ထောင်စုလွှတ်တော်၌ ပြည်ခိုင်ဖြိုးအမတ် ၃၃ ဦး၊ NLD အမတ် ၂၆ ဦး အပါအဝင် လွှတ်တော်အမတ် ၇၅ ဦးတို့က ဆွေးနွေးကြမည်ဟု လွှတ်တော် နာယက သူရဦးရွှေမန်းက ယနေ့ ပြည်ထောင်စု လွှတ်တော်တွင် ပြောကြားသည်။
“ဥပဒေမူကြမ်း ပုဒ်မ ၄၃၆ (က)အတွက် ဆွေးနွေးဖို့ ကိုယ်စားလှယ် ၇၅ ဦး စာရင်းပေးသွင်း ထားပါတယ်။ ပါတီအလိုက် ပြည်ခိုင်ဖြိုးပါတီက ၃၃ ဦး၊ ဒီချုပ်က ၂၆ ဦး၊ တပ်မတော်သားအမတ် သုံးဦး၊ မွန်ဒေသလုံးဆိုင်ရာ ဒီမိုကရေစီပါတီက နှစ်ဦး၊ အမျိုးသားဒီမိုကရေစီ အင်အားစုပါတီက သုံးဦး နဲ့ ကျန်တဲ့ အဖွဲ့တွေက ဖြစ်ပါတယ်။ အဆိုပါ ဥပဒေကြမ်းကို ကိုယ်စားလှယ်များက ဆွေးနွေးခြင်းနှင့် လွှတ်တော်၏ အဆုံးအဖြတ် ယူခြင်းများကို ဇွန် ၂၃၊ ၂၄၊ ၂၅ မှာ ဆောင်ရွက်သွားမှာ ဖြစ်ပါတယ်”ဟု ၎င်းက ပြောသည်။
ကျန်တိုင်းရင်းသား ပါတီများဖြစ်သည့် ရှမ်းတိုင်းရင်းသား ဒီမိုကရက်တစ်ပါတီ၊ ချင်းတိုးတက်ရေးပါတီ၊ ရခိုင်အမျိုးသား တိုးတက်ရေးပါတီ၊ တအာင်းပလောင် အမျိုးသားပါတီ၊ တိုင်းရင်းသား စည်းလုံးညီညွတ်ရေး ပါတီ၊ ဖလုံ-စဖော်ဒီ မိုကရက်တစ်ပါတီတို့က တစ်ဦးစီနှင့် တစ်သီးပုဂ္ဂလက ကိုယ်စားလှယ်တစ်ဦး ပါဝင်ကြောင်းလည်း ၎င်းက ပြောသည်။
ပုဒ်မ ၄၃၆ (က) အား ပြင်ဆင်သည့် ဥပဒေကြမ်းကို ဆွေးနွေးရန် ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီမှ ၃၃ ဦး အမည်စာရင်း စာရင်းပေးသွင်းထားသော်လည်း လူဦးရေ လျှော့ချကာ ၁၁ ဦး ကိုသာ ဆွေးနွေးစေမည်ဖြစ်ပြီး အမျိုးသား ဒီမိုကရေစီအဖွဲ့ချုပ်ပါတီမှ ဆွေးနွေးရန် ၂၆ ဦး အမည် စာရင်း ပေးသွင်းထားခြင်းကို အလားတူ လူဦးရေလျှော့လိုက လျှော့ချနိုင်ကြောင်း ၊ တပ်မတော်သား ကိုယ်စားလှယ် ဦးရေနှင့် ကျန်ပါတီများဧ။် ကိုယ်စားလှယ် ဦးရေတို့ကိုမူ အမည်စာရင်း ပေးသွင်းထား သည့်အတိုင်း ခွင့်ပြုသွားမည်ဖြစ်ကြောင်းနှင့် လွှတ်တော် ကိုယ်စားလှယ်များ ဆွေးနွေးသည့်အခါ ဆွေးနွေးချိန် ၁၀ မိနစ်သာ သတ်မှတ်ခွင့်ပြု သွားမည်ဖြစ်ကြောင်း ပြည်ထောင်စု လွှတ်တော် နာယက က ဆက်လက်ပြောကြားသည်။
အဆိုပါ ပုဒ်မ ၄၃၆ (က)၏ မူလပြဋ္ဌာန်းချက်မှာ “ဖွဲ့စည်းပုံ အခြေခံဥပဒေ၏ အခန်း(၁) ရှိ ပုဒ်မ ၁ မှ ၄၈ ထိ၊ အခန်း(၂) ပုဒ်မ ၄၉ မှ ၅၆ ထိ၊ အခန်း(၃) ပုဒ်မ ၅၉ မှ ၆၀၊ အခန်း(၄) ပုဒ်မ ၇၄၊ ၁၀၉၊ ၁၄၁၊ ၁၆၁၊ အခန်း(၅) ပုဒ်မ ၂၀၀၊ ၂၀၁၊ ၂၄၈၊ ၂၇၆၊ အခန်း(၆) ပုဒ်မ ၂၉၃၊ ၂၉၄၊ ၃၀၅၊ ၃၁၄၊ ၃၂၀၊ အခန်း (၁၁) ပုဒ်မ ၄၁၀ မှ ၄၃၂ ထိ၊ အခန်း(၁၂) ပုဒ်မ ၄၃၆ တို့ရှိ ပြဌာန်းချက်များကို ပြင်ဆင်လိုလျှင် ပြည်ထောင်စုလွှတ်တော် ကိုယ်စားလှယ်အားလုံး၏ ၇၅ ရာခိုင်နှုန်းကျော်က ပြင်ဆင်ရန် သဘောတူ လက်ခံပြီးနောက် ပြည်လုံးကျွတ် ဆန္ဒခံယူပွဲ ကျင်းပ၍ ဆန္ဒမဲ ပေးပိုင်ခွင့် ရှိသူ အားလုံး၏ ထက်ဝက်ကျော် ဆန္ဒမဲဖြင့်သာ ပြင်ဆင်ရမည်” ဟူ၍ ဖြစ်သည်။
ယခု ပြင်ဆင်ချက် ဥပဒေမူကြမ်းတွင် မူလပါရှိသည့် “ပြည်ထောင်စုလွှတ်တော် ကိုယ်စားလှယ် အားလုံး၏ ၇၅ ရာခိုင်နှုန်းကျော်က” ဟူသော စာသားတွင် “ပြည်ထောင်စုလွှတ်တော် တက်ရောက်ခွင့်ရ ကိုယ်စားလှယ် အားလုံး၏ ၇၀ ရာခိုင်နှုန်းထက် မနည်းသော အရေအတွက်က” ဟု ပြင်ဆင်ထားသည်။
လာမည့် သီတင်းပတ် ဆွေးနွေးမှုများတွင် ပြည်ခိုင်ဖြိုးပါတီက ဦးဆောင်တင်သွင်းသည့် ပြင်ဆင်ချက် ၇၀ ရာခိုင်နှုန်းအစား ၆၅ ရာနှုန်း၊ ၆၈ ရာနှုန်းတို့ဖြစ်သင့်ကြောင်းများ ပါဝင်နိုင်သော် လည်း နောက်ဆုံး၌ ၇၀ ရာခိုင်နှုန်းဟု ပြင်ဆင်ထားခြင်းအပေါ် သဘောတူ မတူကိုသာ မဲခွဲကြရ လိမ့်မည်ဟု ကိုယ်စားလှယ်အများစုက ယူဆထားကြသည်။
ဒေါ်အောင်ဆန်းစုကြည်၏  နှစ် ရ၀ ပြည့်မွေးနေ့ ရန်ကုန်နှင့် နေပြည်တော်တွင် ပြုလုပ်မည်
ရန်ကုန် (မဇ္ဈိမ)။ ။ အမျိုးသား ဒီမိုကရေစီ အဖွဲ့ချုပ် (NLD) ဥက္ကဋ္ဌ ဒေါ်အောင်ဆန်းစုကြည်၏ ဇွန်လ ၁၉ ရက်တွင် ကျရောက်မည့် နှစ် ၇၀ ပြည့် မွေးနေ့ အထိမ်းအမှတ်ပွဲများကို ရန်ကုန်နှင့် နေပြည်တော်တို့တွင် ပြုလုပ်မည်ဟု အမျိုးသား ဒီမိုကရေစီအဖွဲ့ချုပ်က သိရသည်။
မွေးနေ့ပွဲကို ဇွန်လ ၁၉ ရက်၌ နေပြည်တော် လွှတ်တော် အစည်းအဝေးအပြီးတွင် အကျဉ်းချုံး ပြုလုပ်သွားမည်ဖြစ်ပြီး ရန်ကုန်မြို့တွင် ဇွန်လ ၂၁ ရက် နံနက် ၉  နာရီတွင် တော်ဝင်နှင်းဆီခန်းမ၌ ပြုလုပ်မည်ဖြစ်ကာ  ဒေါ်အောင်ဆန်းစုကြည် ကိုယ်တိုင်တက်ရောက်မည်ဟု အမျိုးသားဒီမိုကရေစီ အဖွဲ့ချုပ် ဗဟိုကော်မတီဝင်များထံမှ သိရသည်။
NLD  ဗဟိုကော်မတီ အဖွဲ့ဝင် ဦးဉာဏ်ဝင်းက “ရန်ကုန်ကို ဒေါ်စုကိုယ်တိုင်တက်မှာပါ။ မွေးနေ့က ဇွန် ၁၉ ရက်နေ့ ဖြစ်ပေမယ့် ရန်ကုန်ကို လာနိုင်မယ့် သူ့အားမယ့်ရက်ကို ရွေးလိုက်တာပါ” ဟု ပြောသည်။
ဒေါ်အောင်ဆန်းစုကြည်၏ မွေးနေ့ကို နိုင်ငံရေးပါတီများ၊ ဝါရင့်နိုင်ငံရေးသမားများနှင့် နိုင်ငံခြား သံတမန်များကိုလည်း ဖိတ်ကြားထားသည်ဟု ၎င်းက ဆိုသည်။
နေပြည်တော်တွင် ကျင်းပမည့် ဒေါ်အောင်ဆန်းစုကြည်၏ မွေးနေ့ပွဲကို လွှတ်တော် အစည်းအဝေးပွဲ အပြီးတွင် ပြုလုပ်မည်ဟုလည်း ဒေါ်အောင်ဆန်းစုကြည်၏ မိသားစုဆရာဝန် ဒေါက်တာ တင်မျိုးဝင်းက မဇ္ဈိမကို အတည်ပြု ပြောကြားသည်။
ယင်းအပြင် ဇွန်လ ၁၉ ရက် ဒေါ်အောင်ဆန်းစုကြည် မွေးနေ့အထိမ်းအမှတ်အဖြစ် တောင်ဒဂုံမြို့နယ် အမှတ် ၁၉ ရပ်ကွက်တွင် ဖွင့်လှစ်ထားသည့် NLD(BG) ပညာဒါနကျောင်းကလည်း ဆင်းရဲနွမ်းပါးသည့် ကလေးငယ်များ၊ အမှိုက်ကောက်သည့် ကလေးငယ်များနှင့် ဘုန်းတော်ကြီးသင် ပညာရေးကျောင်းရှိ ကလေးငယ်များကို ဗလာမပါ ကံစမ်းမဲများ ဖောက်ပေးကာ စာအုပ်နှင့် ခဲတံများ ထောက်ပံ့ပေးခြင်းပြီး ပျော်ပွဲရွင်ပွဲများကို ကျင်းပပေးမည် ဖြစ်သည်။
NLD (BG) ပညာဒါနကျောင်း တည်ထောင်သူ ကိုညီညီက “ကလေးတွေ ၂၀၀ လောက်ကို ထောက်ပံပေးဖြစ်မယ်လို့ ရည်မှန်းထားတယ်။ မွေးနေ့ပွဲအတွက် အလှူငွေကောက်ခံတာ မရှိပါဘူး။ ကျောင်းက ရှိတဲ့ပိုက်ဆံကိုပဲ အသုံးပြုသွားမှာပါ” ဟု ပြောသည်။
ယင်းသို့ ထောက်ပံ့ပေးခြင်း အခမ်းအနားကို ဇွန်လ ၁၉ ရက် ညနေ ၅ နာရီမှ ၈ နာရီခန့်အထိ ပြုလုပ်သွားမည်ဖြစ်ပြီး NLD(BG) ပညာဒါနကျောင်းသို့ မလာရောက်နိုင်သည့် ကလေးငယ်များ အတွက်လည်း ၎င်းတို့ရှိသည့်  နေရာများသို့ သွားရောက်၍ စာအုပ်၊ ခဲတံနှင့် ကလေးကစားစရာ ပစ္စည်းများကို  ဝေငှပေးသွားမည်ဖြစ်သည်။
ရခိုင်ရှိ ဘင်္ဂါလီပြဿနာကို အလွန်သတိထား၍ ကိုင်တွယ်ရန် လိုအပ်ဟု ဒေါ်စု ပြောကြား
အေအက်ဖ်ပီ (ဝါရှင်တန်)။ ။ လူနည်းစုများကို နိုင်ငံသားပေးခြင်းနှင့် ပတ်သက်၍ သတိရှိရန် အတိုက်အခံခေါင်းဆောင်
ဒေါ်အောင်ဆန်းစုကြည်က တိုက်တွန်းလိုက်ပြီး အတိမ်းအစောင်း မခံသော ပြဿနာကို အလွန့်အလွန် သတိထား၍ ကိုင်တွယ်ရမည်ဟုလည်း ၎င်းက ပြောကြားသည်။ ဒေါ်စုသည် ဘင်္ဂ ါလီ မွတ်စလင်ဆိုသူများနှင့် ပတ်သက်၍ သုံးသပ်ပြောဆိုခဲသူဖြစ်သည်။
မြန်မာအစိုးရသည် နိုင်ငံသားပေးခြင်း အဆင့်ကို ပြန်လည်သုံးသပ်နေပြီး မြန်မြန်ဆန်ဆန်နှင့် ပွင့်လင်းမြင်သာမှုရှိစွာ သုံးသပ်ပြီးနောက် လုပ်ငန်းစဉ်တွင် နောက်ပိုင်း မည်သည့်အရာများ ဆောင်ရွက်ရမည်ကို ဆုံးဖြတ်ရမည်ဟု ၎င်းက ဝါရှင်တန်ပို့စ်ကို့ ပြောကြားခဲ့သည်။
မြန်မာနိုင်ငံမှ ခနော်နီနော်နဲ့ လှေများဖြင့် ဘင်္ဂ ါလီထောင်ပေါင်းများစွာ ထွက်ပြေးခဲ့ကြ၍ မြန်မာကို နိုင်ငံတကာက
"ဝေဖန်ခဲ့သေးသည်။ အင်္ဂါနေ့က အွန်လိုင်းတွင် တင်ခဲ့သော အင်တာဗျူး တစ်ခုတွင် ယင်းတို့ကို နိုင်ငံသားပေးသင့် မပေးသင့် ဆိုသည့် တိုက်ရိုက်မေးခွန်းတစ်ခု ကိုမူ ဒေါ်စုက ရှောင်လွဲခဲ့သည်။ ""လူနည်းစုတွေရဲ့ အခွင့်အရေးတွေကို ကာကွယ်ပေးခြင်းဟာ အလွန့်အလွန် သတိရှိစွာ ကိုင်တွယ်ရမယ့် ကိစ္စပါ။ ဖြစ်နိုင်သမျှတော့ မြန်မြန်ဆန်ဆန်နဲ့ ထိထိရောက်ရောက် ကိုင်တွယ်ရမှာပါ။ ဒါနဲ့ပတ်သက်ပြီး အစိုးရက ဆောင်ရွက်နေတာ လုံလောက်မှုရှိ မရှိ ကျွန်မ သေချာမသိပါဘူး"" ဟုလည်း ၎င်းက ပြောကြားသည်။"
"""ဒါက အတော်လေး အကဲဆတ်တဲ့ ပြဿနာပါ။ (မြန်မာနိုင်ငံမှာ) များပြားတဲ့ လူမျိုးစုတွေနဲ့ များပြားတဲ့ ဘာသာရေးအုပ်စုတွေ ရှိပါတယ်။ အုပ်စုတစ်ခုအပေါ်မှာ ကျွန်မတို့ ပြုမူလိုက်တဲ့ အရာတိုင်းဟာ တခြားအုပ်စုတွေအပေါ်မှာလည်း ရိုက်ခတ်သွားနိုင်ပါတယ်""ဟု ၎င်းက အလေးအနက် ပြောသည်။ "" ဒါ့ကြောင့် ဒါဟာ အလွန့်ကို ရှုပ်ထွေးတဲ့ ပြဿနာပါ။ ချက်ချင်းကြီး ဖြေရှင်းလို့ရတဲ့ အရာမျိုး မဟုတ်ပါဘူး""ဟု ၎င်းက ပြောကြားခဲ့သည်။"
အိန္ဒိယ အမျိုးသားလုံခြံုရေး အကြံပေး အာဂျစ်ဒိုဗာလ် မြန်မာ သမ္မတ၊ ကာချုပ်တို့နှင့် တွေ့ဆုံ
လိုက်ဖ်မင့် (နယူးဒေလီ)။ ။ အိန္ဒိယစစ်တပ်က အိန္ဒိယ - မြန်မာ နယ်စပ်တစ်လျှောက် သောင်းကျန်းသူ ချေမှုန်းရေး ထိုးစစ်တစ်ရပ် ဆင်နွှဲပြီးနောက် ရက်ပိုင်းအကြာ အိန္ဒိယ အမျိုးသားလုံခြုံရေး အကြံပေး အာဂျစ်ဒိုဗာလ်သည် ဗုဒ္ဓဟူးနေ့ (ဇွန်၁၇ ရက်)က မြန်မာနိုင်ငံတွင် မြန်မာသမ္မတ ဦးသိန်းစိန်၊ တပ်မတော်ကာကွယ်ရေး ဦးစီးချုပ်တို့နှင့် လုံခြုံရေးဆိုင်ရာ ပူးပေါင်းဆောင်ရွက်ရေးအတွက် ကျယ်ပြန့်သည့် ဆွေးနွေးမှုများ ပြုလုပ်ခဲ့ကြသည်။
တွေ့ဆုံဆွေးနွေးပွဲများတွင် နှစ်နိုင်ငံကြား လုံခြုံရေးဆိုင်ရာ ပူးပေါင်းဆောင်ရွက်မှု မြှင့်တင်ရေးကို အဓိကထား ဆွေးနွေးခဲ့ပြီး ဆွေးနွေးပွဲများသို့ အိန္ဒိယနိုင်ငံခြားရေး ဝန်ကြီး အက်စ်ဂျာအစ်ရှန်ကာလည်း တက်ရောက်ခဲ့သည်။ သတင်းရင်းမြစ်များအရ ဒိုဗာလ်နှင့် ဂျာအစ်ရှန်ကာ တို့သည် သမ္မတ ဦးသိန်းစိန်၊ တပ်မတော်ကာကွယ်ရေး ဦးစီးချုပ် မင်းအောင်လှိုင်၊ နိုင်ငံခြားရေးဝန်ကြီး ဦးဝဏ္ဏမောင်လွင်တို့နှင့် တွေ့ဆုံဆွေးနွေးရာတွင် လုံခြုံရေးဆိုင်ရာ ပူးပေါင်းဆောင်ရွက်မှု၊ နယ်စပ်တစ်လျှောက် ညှိနှိုင်းဆောင်ရွက်မှုနှင့် နှစ်နိုင်ငံဆိုင်ရာ အခြားကိစ္စများကို ဆွေးနွေးခဲ့ကြသည်။
အိန္ဒိယအရာရှိကြီးများမှာ မြန်မာသို့ တစ်ရက်ကြာ လာရောက်ခြင်း ဖြစ်သည်။ ဒိုဗာလ်သည် ဇွန် ၉ က အိန္ဒိယ-မြန်မာ နယ်စပ်တစ်လျှောက် စစ်ဆင်ရေးကို စီစဉ်ရာတွင် အနီးကပ် ပါဝင်ခဲ့သူ ဖြစ်သည်။
အိန္ဒိယနှင့် မြန်မာသည် ၂၀၁၄ ခုနှစ်၊ မေလက နယ်စပ်ရေးရာ ပူးပေါင်းဆောင်ရွက်ရေး သဘောတူညီမှုရရှိခဲ့ပြီး ယင်းသဘောတူညီချက်အရ လုံခြုံရေး ပူးပေါင်းဆောင်ရွက်မှုနှင့် နှစ်နိုင်ငံကြား လုံခြုံရေး အေဂျင်စီများကြား သတင်းအချက်အလက် ဖလှယ်ရေးတို့အတွက် မူဘောင်တစ်ခု ချမှတ် ပေးထားသည်။
ဖားကန့် ရဲကင်းနှစ်ခုတွင် ဗုံးပေါက်ကွဲကာ အရာရှိ နှစ်ဦးနှင့် ရဲဘော်တစ်ဦး ဒဏ်ရာရ
By ဖနိဒါ 
ချင်းမိုင် (မဇ္ဈိမ)။ ။ ကချင်ပြည်နယ် ဖားကန့်မြို့နယ်အတွင်း အစိုးရ ရဲတပ်ဖွဲ့များ၏ ရဲကင်းများတွင် ဗုံးပေါက်ကွဲမှု နှစ်နေရာဖြစ်ခဲ့ပြီး ရဲအရာရှိ နှစ်ဦးနှင့် ရဲဘော်တစ်ဦး စုစုပေါင်း သုံးဦး ဒဏ်ရာ ရရှိခဲ့သည်ဟု ဖားကန့်မြို့နယ် ရဲစခန်းမှ တာဝန်ရှိသူ တစ်ဦးက မဇ္ဈိမကို ပြောသည်။
ဇွန်လ ၁၇ ရက် ညပိုင်းတွင် လုံးခင်း ဆိတ်မူကျေးရွာအုပ်စု နတ်မော်ကျေးရွာရှိ အစိုးရ လုံခြုံရေးစခန်းနှင့် ဥရုချောင်း တံတားထိပ်အနီးရှိ လုံခြုံရေးစခန်းတို့တွင် လက်ပစ်ဗုံးနှင့် ပစ်ခတ်ခံရ သဖြင့် ဒု-ရဲမှူးတစ်ဦး၊တပ်မတော် ဗိုလ်ကြီးတစ်ဦးနှင့် အခြား ရဲဘော်တစ်ဦး ဒဏ်ရာရရှိခဲ့သည်ဟု ဖားကန့်မြို့နယ် ရဲစခန်းမှ တာဝန်ရှိသူက ပြောသည်။
“ကျွန်တော်တို့ အကြမ်းဖျင်းအနေနဲ့ ဆိုရင်တော့ လုံးခင်းနယ်ဘက်နဲ့ ကာမိုင်းနယ်ဘက်၊ မရှီကထောင်ရပ်ကွက်က ဥရုရတနာကျောက် စိမ်းတောင် တံတားရယ်။ နောက်ပြီး ဆိတ်မူက နတ်မော်မှာတစ်ခု ဖြစ်တယ်။ ဒု-ရဲမှူးတစ်ယောက် ဒဏ်ရာရသွားပါတယ်။ ပြီးရင် ကာမိုင်း လုံးခင်းဘက်မှာ ဖြစ်တာက တပ်က ဗိုလ်ကြီးတစ်ယောက် ဒဏ်ရာ ရသွားပါတယ်။ အခြားတစ်ဦး ဒဏ်ရာရပါတယ်”ဟု ၎င်းက ပြောသည်။
အဆိုပါ ဒဏ်ရာရသူများ၏ အခြေအနေကို စကခ (၇)ကို အသေးစိတ် မေးမြန်းနိုင်ကြောင်း နှင့် ဒဏ်ရာရသူများသည် ဖားကန့်ဆေးရုံတွင် ဆေးကုသမှု ခံယူနေကြောင်း ၎င်းက ပြောသည်။
ဖားကန့်မြို့နယ် အမျိုးသား ဒီမိုကရေစီ အဖွဲ့ချုပ် (NLD) ဒု-ဥက္ကဋ္ဌ ဦးတင်စိုးကမူ “မနေ့က ည ၈ နာရီ ၁၁ မိနစ်မှာ ဗုံးတစ်လုံး ပေါက်ကွဲတယ်။ အဲဒီ ပေါက်ကွဲတဲ့ဗုံးက လုံးခင်းရဲ့အရှေ့ဘက် ပေ ၃၀၀ လောက်အကွာမှာ ဖြစ်တယ်။ ထိခိုက်တာ မရှိပါဘူး။။ နောက်တစ်လုံးက ၈ နာရီ ၅၈ မိနစ်မှာ လုံးခင်း အုပ်စုကနေ ၃ မိုင်လောက်ဝေးတဲ့ နေရာမှာ ဖြစ်တယ်။ လက်ပစ်ဗုံးဖြစ်ဖို့ များတယ်။ တဆက်တည်းပဲ နောက်ပိုင်း ကျွန်တော်တို့ သတင်းရရှိတာက ဖားကန့် ဥရုချောင်းတံတားမှာ ရှိတဲ့ ရဲကင်းကို ဗုံးပစ်သွင်းတယ်။ အဲဒီ့မှာ ရဲနှစ်ယောက် ဒဏ်ရာရတယ်။ ဆိတ်မူအုပ်စုမှာလည်း ပေါက်ကွဲမှုလေးတွေ ရှိတယ်လို့ ကြားသိရတယ်” ဟု မဇ္ဈိမကို ပြောသည်။
ဖားကန့်မြို့နယ်အတွင်း ယခုကဲ့သို့ ဗုံးပေါက်ကွဲမှု မကြာခဏ ဖြစ်ပွားနေသဖြင့် ထိပ်လန့်မှုများ မရှိတော့ဟု ဖားကန့်မြို့ခံများက ပြောသည်။ လက်ရှိ အနေအထားအရ အစိုးရ စစ်တပ်နှင့် KIA အကြား လုံးခင်းမှ အလှမ်းဝေးသည့် တောဘက်တွင်သာ တိုက်ပွဲ ဖြစ်ပွားသည်ဟု ကြားသိရကြောင်း ၎င်းက ပြောသည်။
ဖားကန့်-မိုးကောင်း ကားလမ်းပေါ်ရှိ ဇွတ်အောင်ယန်နှင့် နဂါးညီနောင်ဆိုသော နေရာများတွင် ဇွန်လ ၁၇ ရက်က တိုက်ပွဲ ဖြစ်ပွားခဲ့သော်လည်း တိုက်ပွဲသတင်း မကြားသေးဟုဆိုသည်။
ဖားကန့်မြို့နယ်ရဲစခန်း တာဝန်ရှိသူ တစ်ဦးကလည်း ယခုရက်ပိုင်းအတွင်း ကချင်လွတ်လပ်ရေး တပ်မတော် (KIA) နှင့် အစိုးရ တပ်တို့အကြား တိုက်ပွဲ ဖြစ်ပွားနေသော်လည်း ဇွန် ၁၈ ရက်တွင် တိုက်ပွဲဖြစ်ပွားခြင်း မရှိဟု ပြောသည်။
ရန်ကုန်တိုင်းအတွင်း မှုခင်းဖြစ်စဉ်များကို မီဒီယာများ သတင်းရယူနိုင်ရန် သတင်းထုတ်ပြန်ရေးအဖွဲ့ ဖွဲ့စည်း
By ကျော်စိုးမိုး 
ရန်ကုန် (မဇ္ဈိမ)။ ။ ရန်ကုန်တိုင်းအတွင်း ဖြစ်ပွားနေသည့် မှုခင်းဖြစ်စဉ်များနှင့် ထူးခြားဖြစ်စဉ်များကို အချိန်နှင့်တပြေးညီ သိရှိနိုင်စေရေးနှင့် မီဒီယာများ သတင်းရယူနိုင်ရေးအတွက် ရန်ကုန်တိုင်းရဲတပ်ဖွဲ့၊ သတင်းထုတ်ပြန်ရေးအဖွဲ့ကို ဇွန် ၁၈ ရက်က စတင်ဖွဲ့စည်းလိုက်သည်ဟု  ရန်ကုန်တိုင်းရဲတပ်ဖွဲ့မှူး ရဲမှူးကြီး ဝင်းနိုင်က ပြောသည်။
ဇွန် ၁၈ ရက်၊ မွန်းလွဲပိုင်းက ရန်ကုန်တိုင်းလွှတ်တော်ဝင်းအတွင်းရှိ ရန်ကုန် တိုင်းရဲတပ်ဖွဲ့မှူး ရုံး၌ ကျင်းပခဲ့သည့် ရန်ကုန်တိုင်း ရဲတပ်ဖွဲ့၏ သတင်းထုတ်ပြန်ရေးအဖွဲ့ ရုံးခန်းဖွင့်ပွဲတွင် ၎င်းက အထက်ပါအတိုင်း ပြောကြားခဲ့ခြင်းဖြစ်သည်။
အဆိုပါသတင်းထုတ်ပြန်ရေးအဖွဲ့တွင် ရန်ကုန်တိုင်းရဲတပ်ဖွဲ့၊ ဒုတိယတိုင်းဒေသကြီးရဲတပ်ဖွဲ့မှူး ရဲမှူးကြီး ဝင်းဗိုလ် ခေါင်းဆောင်၍ ရဲအရာရှိ ၁၁ ဦးဖြင့်ဖွဲ့ စည်းထားခြင်း ဖြစ်သည်။
"ရန်ကုန်တိုင်းရဲတပ်ဖွဲ့မှူး ရဲမှူးကြီးဝင်းနိုင်က ""မီဒီယာတွေအနေနဲ့ နယ်မြေရဲစခန်းတွေကို သွားရောက် သတင်းရယူတဲ့အခါမှာ အီးယူသင်တန်း မတက်ထားတဲ့ တပ်ဖွဲ့ဝင်တွေနဲ့တွေ့ရင် အခက်အခဲ ကြုံရတတ်ပါတယ်။ အခုလို သတင်းထုတ်ပြန်ရေး ဖွဲ့လိုက်တဲ့အတွက် ရုံးခန်းကို ဆက်သွယ်လာရောက် သတင်းယူနိုင်ပါတယ်""  ဟုပြောသည်။"
အဆိုပါသတင်း ထုတ်ပြန်ရေးအဖွဲ့မှာ ရဲတပ်ဖွဲ့ဝင်များနှင့် ဖွဲ့စည်းထားခြင်းကြောင့် ၎င်းတို့၏ မူလတာဝန်များအပြင် သတင်းထုတ်ပြန်ရေးကိုပါ ဆောင်ရွက်ရခြင်း၊ သတင်းထုတ်ပြန်ရေးအဖွဲ့ကို ယခုမှ စတင်ဆောင်ရွက်ရခြင်းတို့ကြောင့် စတင်ဆောင်ရွက်သည့် ကာလများတွင် လိုအပ်ချက်အချို့ ကြုံတွေ့ပါက သတင်းမီဒီယာများက ပူးပေါင်းဆောင်ရွက်ပေးကြရန်လည်း ၎င်းက ဆိုသည်။
"ရန်ကုန်အရှေ့ပိုင်းခရိုင်ရဲတပ်ဖွဲ့မှူး၊ ဒုတိယရဲမှူးကြီးမြင့်ထွေးက ""ရုံးချိန်အတွင်း သတင်း ထုတ်ပြန်ရေးအဖွဲ့ကို လာရောက်ဆက်သွယ်မေးမြန်းလို့ ရသလို ညပိုင်းဖြစ်တဲ့ သတင်းကို မေးချင်ရင် သက်ဆိုင်ရာ နယ်မြေစခန်းနဲ့ အဖွဲ့က လူတွေရဲ့ ဖုန်းနံပါတ်ကို ဆက်သွယ်မေးမြန်းနိုင်ပါတယ်"" ဟု ပြောသည်။"
"ယင်းကဲ့သို့ ရန်ကုန်တိုင်းရဲတပ်ဖွဲ့၊ သတင်းထုတ်ပြန်ရေးအဖွဲ့ ဖွဲ့စည်းခြင်းနှင့် ပတ်သက်ပြီး  မြန်မာဂျာနယ်လစ် ကွန်ရက် အထွေထွေအတွင်းရေးမှူး ဦးမြင့်ကျော်က "" အခုလို ရဲတပ်ဖွဲ့ကနေ သတင်းထုတ်ပြန်ရေးအဖွဲ့ဆိုပြီး ဖွဲ့စည်းလုပ်ဆောင်တာဟာ အပြုသဘောဆောင်တယ်လို့တော့ လတ်တလော မြင်ပါတယ်။ ဒါပေမယ့် ရဲတပ်ဖွဲ့အနေနဲ့ သတင်းတွေထုတ်ပြန်တဲ့အခါ ဘယ်လောက် အထိ ပွင့်လင်းမြင်သာမှု ရှိနိုင်မလဲဆိုတာကတော့ အချိန်အတိုင်းအတာ တစ်ခုအထိ စောင့်ကြည့်ရ ပါဦးမယ်"" ဟု ပြောသည်။"
ဘင်္ဂလားဒေ့ရှ် နယ်ခြားစောင့် တပ်ဖွဲ့ဝင် တစ်ဦးကို မြန်မာက ထိန်းသိမ်းထားခြင်းနှင့် ပတ်သက်၍ မြန်မာသံအမတ်ကြီးကို ဘင်္ဂလားဒေ့ရှ်ဆင့်ခေါ်
ရိုက်တာ (ဒါကာ)။ ။ ဘင်္ဂလားဒေ့ရှ် နယ်ခြားစောင့်တပ်ဖွဲ့ဝင် တစ်ဦးကို မြန်မာဘက်က ထိန်းသိမ်းထားခြင်းနှင့် ပတ်သက်၍ ရှင်းလင်းပြောပြရန် မြန်မာ သံအမတ်ကြီးကို ဘင်္ဂလားဒေ့ရှ် နိုင်ငံခြားရေး ဝန်ကြီးဋ္ဌာနက ဇွန် ၁၈ တွင် ဆင့်ခေါ်ခဲ့သည်။
အဆိုပါတပ်ဖွဲ့ဝင်အား အချက်ခြင်း ပြန်လွှတ်ပေးရေးအတွက် မြန်မာအစိုးရအား ပြောကြားရန် သံအမတ်ကြီး ဦးမျိုးမြင့်သန်းကို တောင်းဆိုခဲ့သည်ဟု ဘင်္ဂလားဒေ့ရှ် နိုင်ငံခြားရေး အရာရှိ တစ်ဦးက ပြောကြားခဲ့သည်။
မြန်မာသံအမတ်ကြီးကို ဘင်္ဂလားဒေ့ရှ်ဆင့်ခေါ်
By မဇ္ဈိမ 
ဘင်္ဂလားဒေ့ရှ်နယ်ခြားစောင့်တပ်ဖွဲ့ဝင်တစ်ဦးကို မြန်မာဘက်က ထိန်းသိမ်းထားခြင်းနှင့် ပတ်သက်၍ ရှင်းလင်းပြောပြရန် ဘင်္ဂလားဒေ့ရှ်နိုင်ငံခြားရေးဝန်ကြီးဋ္ဌာနက မြန်မာသံအမတ်ကြီးကို ဇွန် ၁၈ က ဆင့်ခေါ်ခဲ့ကြောင်းသိရသည်။
အဆိုပါ အစောင့်တပ်ဖွဲ့ဝင် ချက်ခြင်းပြန်လွှတ်ပေးရန် မြန်မာအစိုးရအား ပြောကြားရန် သံအမတ်ကြီး ဦးမျိုးမြင့်သန်းကို တောင်းဆိုခဲ့သည်ဟု ဘင်္ဂလားဒေ့ရှ် နိုင်ငံခြားရေးအရာရှိ တစ်ဦးက ပြောကြားကြောင်း ဇွန် ၁၉ ရိုက်တာ သတင်းတပုဒ်က ဖော်ပြသည်။
နှစ်နိုင်ငံကိုခြားထားသော နတ်မြစ်တွင် မူးယစ်ဆေးဝါး မှောင်ခိုများနောက်ကို လိုက်လံရင်း နှစ်နိုင်ငံ နယ်ခြားစောင့် တပ်ဖွဲ့ဝင်များကြား အပြန်အလှန်ပစ်ခတ်ရာမှ ဘင်္ဂလားဒေ့ရှ် နယ်ခြားစောင့်တပ်ဖွဲ့ဝင် တစ်ဦး ဖမ်းဆီးခံရပြီး နောက်တစ်ဦးမှာ ဒဏ်ရာရခဲ့သည်ဟုဆိုသည်။
မြန်မာစစ်တပ်ပိုင် မြဝတီသတင်းတပုဒ်ကမူ ရခိုင်ပြည်နယ် မောင်တောမြို့နယ်၊ ရေတွင်း ကျွန်းချောင်းရွာအနီး ကင်းစခန်းမှ
မြန်မာနယ်တပ်ဖွဲ့ဝင်များ နှစ်နိုင်ငံနယ်စပ်ခြံစည်းရိုတလျှောက် ကင်းလှည့်နေစဉ် နတ်မြစ်၏ မြန်မာရေနယ်နိမိတ်အတွင်း ဘင်္ဂလားဒေ့ရှ်နိုင်ငံ နယ်ခြားစောင့်တပ်ယူနီဖောင်းဝတ် ၁ ဦးနှင့် အရပ်ဝတ် ၂ ဦးပါ လှေဝင်ရောက်လာသဖြင့် မေးမြန်းစစ်ဆေးရာမှ လှေပေါ်မှ စတင်ပစ်ခတ်သည်ဟု ဖော်ပြထားသည်။
အပြန်အလှန်ပစ်ခတ်ရာမှ ဘင်္ဂလားဒေ့ရှ်ယူနီဖောင်းဝတ်ထားသူအား အမ်-၂၂ သေနတ် တစ်လက်၊ ၎င်းကျည်များနှင့်အတူ ဖမ်းမိခဲ့ပြီး ကျန် ၂ ဦးလွတ်မြောက်သွားကြောင်း မြဝတီသတင်းအရသိရသည်။
ဖမ်းမိထားသူမှာ တပ်ကြပ် ရာဇတ်ဖြစ်ပြီး ၂၀၁၅ ခုအတွင်း မြန်မာရေပိုင်နက်အတွင်း ငါးဖမ်းလျှက်ရှိသော ဒေသခံများထံမှ ငါးဖမ်းပိုက်၊ ငါး၊ လောင်းလှေများကို ခြိမ်းခြောက်ယူဆောင်မှုများတွင် ပါဝင်သည်ဟု မျက်မြင်သက်သေအရ ဖော်ထုတ်ရရှိသည်ဟု ဆက်လက်ရေးသားထားသည်။
မြို့သစ်​ ရ ခု တည်​​ဆောက်​ရန်​ ရန်ကုန်တိုင်းလွှတ်တော် အတည်ပြု
By မဇ္ဈိမ 
မြေဧကပေါင်း တစ်သိန်းကျော်ပေါ်တွင် မြို့သစ် ၇ ခု တည်ဆောက်ရန် ဇွန် ၁၉ ရန်ကုန်တိုင်းလွှတ်တော် အစည်းအဝေးက အတည်ပြုလိုက်သည်။
ဗုံးပေါက်ကွဲမှုအတွက် တရားစွဲခံထားရသူများကို အမိန့်ချမည့်ရက် ထပ်မံရွှေ့ဆိုင်း
By ကျော်စိုးမိုး 
ရန်ကုန် ဇွန် ၁၉ ။    ။ ပြီးခဲ့သည့် ၂၀၁၃၊ အောက်တိုလာအတွင်းက ဖြစ်ပွားခဲ့သည့် ဆူးလေရှန်ဂရီလာ (ယခင်ထရိတ်ဒါး) ဟိုတယ် ဗုံးပေါက်ကွဲမှုနှင့် WESTERN PARK RUBY စားသောက်ဆိုင်တွင် ဗုံးတွေ့ရှိမှုအတွက် တရားစွဲဆိုခံထားရသူများကို အမိန့်ချမည့် ရုံးချိန်းကို တရားသူကြီးမ အားသဖြင့် ထပ်မံရွှေ့ဆိုင်းလိုက်သည်ဟု ရန်ကုန်အနောက်ပိုင်းခရိုင်တရားရုံးမှ တာဝန်ရှိ သူတစ်ဦးကပြောသည်။
အဆိုပါအမှုများအတွက် စောမြင့်လွင်(ခ)မောထ၊ ရွှေဖူးကုမ္ပဏီပိုင်ရှင် ဦးမြဖူးနှင့် ကုမ္ပဏီယာဉ်မောင်း ကိုဇော်လတ်မော်တို့ သုံးဦးကို ပေါက်ကွဲစေတတ်သည့် ဥပဒေပုဒ်မ ၃ ဖြင့် တရားစွဲဆိုထားပြီး ၎င်းတို့သုံးဦးကို မူလက ဇွန် ၁၂ရက်တွင် အမိန့်ချရန် ချိန်းဆိုထားပြီး ဇွန် ၁၉ ရက်သို့ ရွှေ့ဆိုင်းလိုက်ခြင်းဖြစ်သည်။
ယင်းသို့ချိန်းဆိုပြီးနောက် ဇွန် ၁၉ ရက်ရုံးချိန်းတွင် အမိန့်ချမည့် ဒုတိယခရိုင် တရားသူကြီး (၅) မအားသဖြင့် ရုံးချိန်းကို ထပ်မံရွှေ့ဆိုင်းခြင်း ဖြစ်သည်။
"အနောက်ပိုင်းခရိုင် တရားရုံးမှ တာဝန်ရှိသူတစ်ဦးက ""တရားသူကြီးက ကမာရွတ်ရဲစခန်းမှာ အချုပ်သားတွေကို စစ်ဆေးဖို့ တာဝန်ကျတဲ့အတွက်ကြောင့် ရုံးချိန်းထပ်ပေးလိုက်တာဖြစ်ပါတယ်၊ ဇူလိုင် ၃ ရက်ကို ရုံးချိန်း ထပ်ချိန်းထားပါတယ်။ "" ဟုပြော သည်။"
ပြီးခဲ့သည့် ၂၀၁၃၊ အောက်တိုဘာလ ၁၄ ရက်က ကျောက်တံတားမြို့နယ် အတွင်းရှိ ယခင် ကုန်သည်ကြီးများဟိုတယ်တွင် ဗုံးပေါက်ကွဲမှုကြောင့် အမေရိကန်နိုင်ငံသူ အမျိုးသမီး တစ်ဦး ထိခိုက်ဒဏ်ရာရရှိပြီး ယင်းနေ့တွင်ပင် အလုံမြို့နယ်အတွင်းရှိ WESTERNPARK RUBY စားသောက်ဆိုင်တွင် မပေါက်ကွဲသေးသည့် ဗုံးတစ်လုံးကို တွေ့ရှိခဲ့သည်။
မြန်မာနယ်အတွင်းဝင်၍ စစ်ဆင်ခဲ့သည့် အိန္ဒိယ အထူးတပ်ဖွဲ့အား အိန္ဒိယဝန်ကြီးချုပ် မိုဒီတွေ့ဆုံ
By မဇ္ဈိမ 
ဇွန် ၁၉။      ။ အိန္ဒိယဝန်ကြီးချုပ် နာရန်ဒရာ မိုဒီသည် မြန်မာနိုင်ငံနယ်စပ်အတွင်း အခြေခံ၍ အိန္ဒိယအစိုးရအား ဆန့်ကျင်နေသည့် လက်နက်ကိုင် သူပုန်များကို ပြီးခဲ့သည့်ရက်ပတ် အတွင်းက မြန်မာနယ်မြေ အတွင်းဝင်ရောက် စစ်ဆင်ခဲ့သည့် အထူးလေထီးတပ် သားများကို တွေ့ဆုံခဲ့ကြောင်း သိရသည်။
နယူးဒေလီမြို့တွင်မကြာသေးမီကတွေ့ဆုံခဲ့စဉ် မိုဒီက ဂုဏ်ပြုစကားပြောကြားခဲ့ပြီး စစ်ဆင်ရေးမှအသေးစိတ် လေ့လာမှုများပြုလုပ် ရန် ပြောကြားခဲ့ကြောင်း အိန္ဒိိယကာကွယ်ရေးဝန်ကြီးဌာနမှ သိရကြောင်း The Hindu သတင်းဌာနက ဇွန် ၁၉ ၌ ဖော်ပြသည်။
တချို့က မတည်ငြိမ်စေဖို ့လုပ်နေတယ်၊ မတည်ငြိမ်မှုလမ်းကို မတွန်းပို့ပါနဲ ့ဟု ဒေါ်စုပြော
By စိုးသန်းလင်း 
နေပြည်တော်၊ ဇွန် ၁၉ ။         ။ နိုင်ငံအတွက် အထူးလိုအပ်နေသည့် မှန်ကန်သည့် အပြောင်းအလဲကို ရရှိရေး ၂၀၁၅ရွေးကောက်ပွဲ သည် တည်ငြိမ်သည့် ရွေးကောက်ပွဲ ဖြစ်ရန်လိုကြောင်း၊ မတည်ငြိမ်သည့်လမ်းကို တွန်းပို့နေသူအချို့အား မတွန်းပို့ပါနှင့်ဟု ပြောလိုကြောင်း ဒေါ်အောင်ဆန်းစုကြည်က ယနေ့ (ဇွန် ၁၉ရက်)၌ ကျရောက်သော သူမ၏ ၇၀ နှစ်ပြည့် မွေးနေ့တွင် မီဒီယာသို့ပြောခဲ့သည်။
“မတည်ငြိမ်မှုလမ်းကို မတွန်းပို့ပါနဲ့ အခုကာလကတော့ အမေတို့နိုင်ငံအတွက် တည်ငြိမ်မှုက အရမ်း အရေးကြီးတယ်။ တည်ငြိမ်တဲ့ ရွေးကောက်ပွဲလမ်းကို သွားနိုင်မှ နိုင်ငံအတွက် အထူးလိုအပ်တဲ့ တကယ့် အပြောင်းအလဲကို ရနိုင်မယ်။
တချို့တွေဟာ မတည်ငြိမ်စေဖို့ လုပ်နေတယ်လို့ အမေတို့သုံးသပ်လို့ရတယ်။ ဒါဟာ အထင်အမြင်လွဲတာလည်း ဖြစ်နိုင်တယ်၊ မှားရင်လည်း မှားမယ်ပေါ့နော်။ ဒါပေမယ့် အဲဒီလို မတည်ငြိမ်မယ့်လမ်းကို မတွန်းပို့ပါနဲ့လို့ပြောချင်တယ်။ ဒါဟာ မီဒီယာမှာ အများကြီးလုပ်နိုင်တာတွေရှိတယ်။ ထိန်းထိန်းသိမ်းသိမ်းဖြစ်အောင်၊ လူတွေက ငြိမ်းငြိမ်းချမ်းချမ်းနဲ့ကိုယ်လိုချင်တဲ့ ပန်းတိုင်ကို ဘယ်လိုသွားရမလဲဆိုတာကို သဘောပေါက်အောင် အဲဒါကိုတော့ ကူညီစေချင်တယ်” ဟု သူမက မီဒီယာကို တိုက်တွန်းပြော ကြားခဲ့သည်။
မတည်ငြိမ်သည့် အခြေအနေများ ပေါ်ပေါက်သည့်တိုင် ပိုပြီး ကြီးထွားမလာစေရန် မီဒီယာက ထိန်းထိန်း သိမ်းသိမ်း ရေးသားဖော်ပြပြီး ပြည်သူတို့အာရုံလွဲ လမ်းလွဲမှု မဖြစ်စေရန် တည့်မတ်ပေးဖို့လည်း သူမက တိုက်တွန်းခဲ့သည်။
“ရွေးကောက်ပွဲများ မှန်မှန်ကန်ကန်နဲ့အေးအေးဆေးဆေးဖြစ်အောင် ရွေးကောက်ပွဲအလွန်မှာလည်း အေးအေးဆေးဆေး တည်တည်ငြိမ်ငြိမ်နဲ့ကိုယ်လိုချင်တဲ့ နိုင်ငံမျိုး ဖြစ်ပေါ်လာအောင်ပေါ့နော်” ဟု ဒေါ်အောင်ဆန်းစုကြည်က ပြောသည်။
မဲစာရင်းများ လွဲမှားနေခြင်း၊ မဲစာရင်းတွင် ပါရမည့် ဒေသခံတို့အမည်များ ကျန်နေခြင်းအတွက် ပြန်လျှောက်ထားရာတွင် NLD ပါတီက ပုံစံဖြည့်ခြင်းမှအစ တာဝန်ယူဆောင်ရွက်ပေးလျက်ရှိရာ ထိုသို့ မဲစာရင်းများ လွဲမှားနေခြင်းကို ပြန်လည် တည့်မတ်ရာတွင် မီဒီယာများက မိမိတို့လက်လှမ်းမီသလောက် ကူညီကြရန်လည်း ၎င်းက တိုက်တွန်းခဲ့သည်။
“မဲပေးခွင့် စာရင်းတွေမှာ အမှားတွေ အများကြီး ရှိတယ်ဆိုတာ အဖွဲ့ချုပ်ကလည်း ကြေညာထားပြီးပြီလေ။ အဲဒါကို သေသေချာချာလေ့လာပြီး ရွေးကောက်ပွဲကော်မရှင် တွေ့တဲ့အခါကျတော့ ရွေးကောက်ပွဲကော်မရှင်ကလည်း သူတို့ပူးပေါင်းဆောင်ရွက်ချင်တဲ့ ဆန္ဒရှိပါတယ်။ NLD က လုပ်ပေးတာတွေကိုလည်း သူတို့သဘောကျတယ်။
ပူးပေါင်းဆောင်ရွက်ဖို့လိုတယ်။ ဒါပေမယ့် အများပြည်သူက ကိုယ့်ဘာကိုယ်ပဲ ကိုယ်လုပ်ရတယ်၊ ကိုယ်ပါရဲ့လားဆိုတာလည်း သွားကြည့်ရမယ်။ ကြည့်ဖို့လည်း ကြိုးစားရမယ်။ အမေတို့အဖွဲ့ချုပ်ကတော့ လိုက်ကြည့်ပေးတာပဲ၊ ဒါပေမယ့် အဖွဲ့ချုပ် တစ်ခုတည်းနဲ့မပြီးဘူး။ ဘယ်လိုပုံစံနဲ့ကြည့်ရမယ်၊ ကိုယ့်နာမည် မပါဘူးဆိုရင်ပါအောင် ဘယ်လို လုပ်ရမယ်ဆိုတဲ့ ညွှန်ကြားချက်တွေလည်း အမေတို့ထုတ်မယ်။ ကိုယ် လက်လှမ်းမီရတွေမှာ အားလုံး ဝိုင်းပြီးတော့ ကူညီစေချင်တယ်” ဟု သူမက ပြောသည်။
ထို့အပြင် မဲပေးခွင့်ရထားသူတို့အနေဖြင့် မိမိအခွင့်အရေးကို တန်ဖိုးထားပြီး ထိရောက်စွာ အသုံးချစေလိုကြောင်း လည်း ဒေါ်အောင်ဆန်းစုကြည်က ပြောခဲ့သည်။
“အခု ၂၀၁၅ မှာ ပေးတဲ့မဲတစ်ပြားဟာ ကိုယ့်နိုင်ငံရဲ့ အနာဂတ် ဘယ်လိုပုံစံ ဖြစ်လာမယ်ဆိုတာကို ဆုံးဖြတ်ချက်ပေးတဲ့ မဲတစ်ပြားပဲ။ မဲတိုင်းမဲတိုင်းဟာ အရေးကြီးတယ်ဆိုတာကို သဘောပေါက်ရမယ်။ ၂၀၁၅ ရွေးကောက်ပွဲ စည်းရုံးရေး ဆင်းတော့ အန်တီရိုးရိုးလေးပဲ ရှင်းပြတယ် - မဲတစ်ပြားရဲ့ အရေးပါမှု - ရွေးကောက်ပွဲနေ့မဲပေးတဲ့အခါမှာ လူတိုင်းလူတိုင်းဟာ တန်းတူပဲ။ သမ္မတနဲ့တန်းတူ လူတိုင်းအခွင့်အရေးရှိတယ်။ သမ္မတကြီးကိုယ်တိုင် မဲတစ်ပြားပဲ ပေးခွင့် ရှိတယ်။ အိမ်ယာမရှိတဲ့ လမ်းဘေးကလူလည်း မဲပေးပိုင်ခွင့်မှာ သမ္မတကြီးနဲ့တန်းတူအခွင့်အရေးရတယ်” ဟု အန်တီစုက ပြောသည်။
“ဒီလိုအခွင့်အရေးမျိုးဆိုတာ ရွေးကောက်ပွဲ ကျင်းပတဲ့အခါမှာမှ ရတာ။ ဒါပေမယ့်လည်း ဒီလောက်အရေးကြီးတဲ့ရွေးကောက်ပွဲမှာ မဲပေးဖို့ဆိုတာဟာ ၂၀၁၅ ရွေးကောက်ပွဲအချိန်မှာ မဲပေးပိုင်ခွင့်ရှိတဲ့ ပုဂိုလ်များရဲ့ အထူးအခွင့်အရေးပဲ။
ကျောင်းသားများ လွှတ်ပေးရန် အပါအဝင် NNER ညီလာခံ တောင်းဆိုသည့် အချက် နှစ်ချက် သမ္မတထံ တင်ပြမည်
By ယုဝေ 
ပညာရေးစနစ် ပြုပြင်ပြောင်းလဲရေး နိုင်ငံလုံးဆိုင်ရာ ကွန်ရက် (NNER) ညီလာခံက တောင်းဆိုထားသည့် အချက် နှစ်ချက် ကို နိုင်ငံတော်သမ္မ ဦးသိန်းစိန် အပါအဝင် ပညာရေး လေးပွင့်ဆိုင် ညီလာခံကို တက်ရောက်ခဲ့သည့် ကိုယ်စားလှယ်အားလုံး ထံ ပေးပို့သွားမည်ဖြစ်ပြီး အမျိုးသားပညာရေး ဥပဒေကို ပြင်ဆင်သည့် ဥပဒေကြမ်းကို သုံးသပ်ထားသည့် သုံးသပ်ချက်များ ကိုလည်း ပေးပို့သွားရန် NNER ညီလာခံက ဆုံးဖြတ်လိုက်သည်။
NNER ၏ ညီလာခံက ပညာရေးလှုပ်ရှားမှုကြောင့် ဖမ်းဆီးထိန်းသိမ်းခံနေရသော ကျောင်းသား ကျောင်းသူများနှင့် ဝန်းရံကူညီ သူများကို ချက်ချင်း လွှတ်ပေးရန်၊ လေးပွင့်ဆိုင် ဆွေးနွေးပွဲ၌ သဘောတူညီပြီး ဖြစ်သည့် ကျောင်းသားများ၏ တောင်းဆိုချက် (၁၁) ချက်ကို အမြန်ဆုံး အကောင်အထည် ဖော်ပေးရန် ညီလာခံ ပထမ ရက်ကပင် တောင်းဆိုထားသည်။
NNER ၏ ဒုတိယအကြိမ် ညီလာခံကို ဇွန်လ ၁၈ ရက်မှ ဇွန်လ ၂၀ ရက်အထိ ခဝဲခြံ မျက်မမြင်သင်တန်းကျောင်းတွင် ပြုလုပ် ခဲ့ခြင်း ဖြစ်သည်။
NNER အဖွဲ့ဝင် ဒေါက်တာသိန်းလွင်က “လေးပွင့်ဆိုင်မှာ သဘောတူထားတဲ့ အချက်တွေရှိတဲ့ အဲ့ဒီအချက်တွေကို ညီလာခံ ကနေ တောင်းဆိုထားတာ ရှိတယ်။ အဲ့တာတွေကို သမ္မတကို တောင်းဆိုသွားမှာပါ” ဟု ပြောသည်။
NNER နှင့် ကျောင်းသားများ လိုချင်သည့် ပညာရေးသည် ကိုယ်ပိုင်ပြဋ္ဌာန်းခွင့်ရှိသည့် ပညာရေးဖြစ်ပြီး လွှတ်တော်က ပြဋ္ဌာန်း လိုက်သည့် အမျိုးသားပညာရေး ဥပဒေသည် ယခင်အစိုးရက ချမှတ်ခဲ့သည့် ပညာရေးနည်းစနစ်ကို စကားလုံးအနည်း ပြင်ဆင် လိုက်ခြင်းသာ ဖြစ်သည်ဟု ဒေါက်တာ သိန်းလွင်က ဆိုသည်။
ရန်ကုန်တိုင်း လွှတ်တော်ကိုယ်စားလှယ် ဒေါ်ညိုညိုသင်းက “လူတိုင်းအကြုံးဝင် ပညာရေးကို လွတ်တော်က သဘောပေါက် ထားတာနဲ့ လေးပွင့်ဆိုင် တွေ့ဆုံပွဲက ချမှတ်ထားတဲ့ လူတိုင်းအကြုံးဝင် ပညာရေးက လွဲမှားနေပါတယ်။ အဲ့ဒီအတွက် နိုင်ငံတော် သမ္မတထံ ရှင်းလင်းဖို့ လိုအပ်ပါသေးတယ်။ တစ်ခါတပ်ပြီးတော့ ဥပဒေက အခမဲ့ မူလတန်း ပညာရေးကိုတောင်မှ အာမမခံဘဲနဲ့ ဦးတည် ဆောင်ရွက်မယ်လို့သာ ပြောထားတဲ့အတွက် လေးပွင့်ဆိုင် သဘောတူညီချက် ၁၁  ချက်ကို ချိုးဖောက်ရာ ရောက် ပါတယ်”ဟု ပြောသည်။
လေးပွင့်ဆိုင် ဆွေးနွေးပွဲတွင် တောင်းဆိုထားသည့် အချက် ၁၁ ချက်မှာ ကျောင်းသား သမဂ္ဂများ၊ ဆရာသမဂ္ဂများ လွတ်လပ်စွာ ဖွဲ့စည်းထူထောင် လှုပ်ရှားခွင့်နှင့် ၎င်းသမဂ္ဂများ တည်ရှိမှု အပေါ် တရားဝင် အသိအမှတ်ပြုရန်၊ လက်ရှိပြဋ္ဌာန်းပြီးဖြစ်သော အမျိုးသားပညာရေး ဥပဒေတွင် ပါဝင်သည့် အမျိုးသား ပညာရေးကော်မရှင်နှင့် တက္ကသိုလ်များ ပေါင်းစပ်ညှိနှိုင်းရေးကော်မတီ ဖွဲ့စည်းထားရန်၊ ဒေသအလိုက်နှင့် ကျောင်းအလိုက် လွတ်လပ်စွာ စီမံခန့်ခွဲနိုင်သည့် ပညာရေးဆိုင်ရာ ကိုယ်ပိုင်ပြဋ္ဌာန်းရရန် စသည့်အချက်များ ပါဝင်သည်။
ယင်းအပြင် ပြည်နယ်နှင့်တိုင်း အသီးသီးရှိ ပညာရေး တိုးတက်စေရန် ဆောင်ရွက်နေသည့် အဖွဲ့အစည်းများ၊ ကျောင်းများ၊ လူပုဂ္ဂိုလ်များဖြင့် ကွန်ရက်များ ဖွဲ့စည်းသွားမည်ဖြစ်ပြီး ဦးဆောင်မည့် လူများကို ညီလာခံက ရွေးချယ်သွားမည် ဖြစ်သည်။
ပြည်နယ်နှင့်တိုင်းများရှိ ကွန်ရက် ဦးဆောင်မည့် သူများက သက်ဆိုင်ရာဒေသများတွင် ကွန်ရက်များကို ဦးဆောင်ဖွဲ့စည်း မည်ဖြစ်ပြီး မြန်မာနိုင်ငံ ပညာရေးတိုးတက်စေရန် ကွန်ရက် အချင်းချင်း ချိတ်ဆက်၍ လုပ်ဆောင်သွားမည် ဖြစ်သည်။
တိုင်းနှင့်ပြည်နယ် အသီးသီးရှီ NNER ကွန်ရက်ကိုယ်စားလှယ်များသည် သုံးလတစ်ကြိမ်တွေ့ဆုံ၍ ပညာရေး သုတေသန လုပ်ငန်းများ၊သတင်းဖြန့်ချိရေး၊စောင့်ကြည့်လေ့လာရေး၊ နိုင်ငံတကာနှင့်ဆက်သွယ်ရေး၊သင်တန်းရေးရာ၊ဥပဒေရေး ရာများကို ကျွမ်းကျင်မှုအလိုက် လုပ်ငန်းခွဲဝေ ဆောင်ရွက်သွားမည် ဖြစ်သည်ဟုလည်း NNER အဖွဲ့ဝင် ဒေါက်တာ သိန်းလွင်က ဆိုသည်။
ညီလာခံတွင် ပညာရေး၊ ငြိမ်းချမ်းရေးနှင့် တိုင်ရင်းသား ပညာရေးမူဝါဒ၊ ပညာရေးနှင့် အခွင့်အရေး၊ ပညာရေးနှင့် ငြိမ်းချမ်းရေး၊ ပညာရေးနှင့် ဒီမိုကရေစီ၊ ပညာရေးနှင့် ရေရှည်ဖွံ့ဖြိုးမှု၊ ပညာရေးနှင့် ဥပဒေ ခေါင်းစဉ်အောက်တွင် သက်ဆိုင်ရာ ပညာရှင်များက စကားဝိုင်းများ ပြုလုပ်ဆွေးနွေးခဲ့ကြသည်။
မြန်မာနိုင်ငံ ပညာရေး ပြုပြင်ပြောင်းလဲမှုများ ပြုလုပ်ရန်အတွက် ပထမအကြိမ် ပညာရေး ပြုပြင်ပြောင်းလဲမှုဆိုင်ရာ ဆွေးနွေးပွဲကို ပြီးခဲ့သော ၂၀၁၂ ခုနှစ်၊ အောက်တိုဘာ ၆ ရက်မှ ၇ ရက်ထိ ရန်ကုန်၊ အင်းစိန်မြို့နယ်ရှိ ခရစ်ယာန်ကျမ်းစာသင်ကျောင်းတွင် တစ်နိုင်ငံလုံးရှိ နိုင်ငံရေးပါတီ အသီးသီးနှင့် ပညာရေး၊ ဘာသာရေး ဘုန်းတော်ကြီး သင်ကျောင်းများ အပါအဝင် ကိုယ်ပိုင်ပုဂ္ဂလိ က ကျောင်းဆရာနှင့် တက္ကသိုလ်ဆရာများ စသည့်အဖွဲ့ ၁၄ ဖွဲ့တို့ ပါဝင်ပြုလုပ်ခဲ့သည်။
လေဖိအားနည်း ရပ်ဝန်း  ၁၂ နာရီအတွင်း မုန်တိုင်းငယ် ဖြစ်ပေါ်နိုင်ပြီး အိန္ဒိယသို့ ဝင်ရောက်နိုင်
By မိုးသူ 
ဘင်္ဂလားပင်လယ်အော် အနောက်အလယ်ပိုင်းနှင့် မြောက်ပိုင်းတွင် ဖြစ်ပေါ်နေသော လေဖိအားရပ်ဝန်းသည် အားကောင်းလျက် ရှိပြီး ၁၂ နာရီအတွင်း မုန်တိုင်းငယ်အဆင့်သို့ ရောက်ရှိကာ အိန္ဒိယနိုင်ငံသို့ ဝင်ရောက်နိုင်ကြောင်း မိုးလေဝသနှင့် ဇလဗေဒ ညွှန် ကြားမှု ဦးစီးဌာနမှ ဒုတိယညွှန်ကြားရေးမှူး ဦးလှထွန်းက ဇွန် ၂၀ ရက် နေ့လည်ပိုင်းတွင် မဇ္ဈိမကို ပြောသည်။
မုန်တိုင်းငယ်၏ အရှိန်ကြောင့် ဘင်္ဂလားပင်လယ်အော်တွင် မုတ်သုံလေ အားကောင်းကာ၊ ရခိုင်ကမ်းရိုးတန်းဒေသ၊ မြစ်ဝ ကျွန်းပေါ်ဒေသများ၊ တနင်္သာရီ ကမ်းရိုးတန်းဒေသများတွင် လေတိုက်ခြင်း၊ လှိုင်းကြီးခြင်းများ ဖြစ်ပေါ်မည် ဖြစ်သည်။
“အခု မုန်တိုင်းအခြေအနေက လေဖိအားရပ်ဝန်းက အခု အားကောင်းနေပါတယ်။ ဒါကြောင့် မုန်တိုင်းငယ်အဆင့်ကို ရောက်ရှိ သွားမယ်။ ဖြစ်ပေါ်လာတဲ့ မုန်တိုင်းငယ်က မြန်မာနိုင်ငံမှာ မဟုတ်ဘဲ အိန္ဒိယနိုင်ငံကို ရောက်သွားမှာ ဖြစ်ပါတယ်။ မုန်တိုင်းငယ် အဆင့်ရဲ့ အရှိန်ကြောင့် ကမ်းရိုးတန်း ဒေသတွေမှာ လှိုင်းကြီးတာတွေ၊ လေတိုက်နှုန်း မြင့်မားလာတာတွေ ဖြစ်ပေါ်လာနိုင် ပါတယ်” ဟု ၎င်းက ပြောသည်။
သို့ဖြစ်၍ ရခိုင်ကမ်းရိုးတန်းဒေသ၊ မြစ်ဝကျွန်းပေါ်ဒေသများ၊ တနင်္သာရီကမ်းရိုးတန်း ဒေသများတွင် နေထိုင်လျက်ရှိသည့် လှေလုပ် သားများအနေဖြင့် လှေလုပ်ငန်းများကို ခေတ္တရပ်ဆိုင်း သင့်ကြောင်းနှင့် လုပ်ဆောင်လျက်ရှိပါက သတိထား လုပ်ကိုင်ရ မည်ဖြစ်ကြောင်း ဦးလှထွန်းက ပြောသည်။
ရခိုင်ပြည်နယ် ကျောက်ဖြူခရိုင် ငါးဦးစီးဌာနမှ ဒုဦးစီးမှူး ဦးစံအောင်ကျော်က “ကျွန်တော် တို့တွေ ကမ်းရိုးတန်းတောက်လျှောက်မှာ လုပ်ကိုင်နေတဲ့ လှေ လုပ်သားတွေကို နီးစပ်ရာကနေ တစ်ဆင့် သတိပေးထားပါတယ်။
လှေလုပ်ငန်းတွေကိုလည်း ခေတ္တခဏ ရပ်ဆိုင်းထားဖို့ပါ။ အခု ကျွန်တော်တို့ နေရာက ရာသီဥတု အခြေအနေက ပင်လယ် ဘက်ဖြစ်လို့ လေတိုက်တာ မှန်ပေမယ့် သာမန်ထက် လေတိုက်နှုန်းတွေ ပိုမြင့်လာတာကို တွေ့နေရတယ်” ဟု ၎င်းက ပြောသည်။
ပူးမင်းန် ဆောက်လုပ်ရေး ငြမ်းပြိုကျရာ၌ ပိတ်မိသူ ကယ်တင်နိုင်တော့မည်
By မဇ္ဈိမ 
၂၀၁၅ ဇွန်လ ၂၀ ရက် မွန်းလွဲ ၂ နာရီကျော်က ဖြစ်ပွားခဲ့သည့် မင်္ဂလာမန္တလေးဆောက်လုပ်ရေး စီမံကိန်းမှ  Pullman Hotel ဉာဏ်မိသားစု ဆောက်လုပ်ရေး လုပ်ငန်းခွင် သံငြမ်းစင် ပြိုကျမှု ဖြစ်စဉ်တွင် လုပ်သား ၁၈ ဦး ဒဏ်ရာရပြီး နှစ်ဦးပိနေရာ ကွန်ကရစ်လောင်းမိလျက်သားဖြစ်ကြ၍ တစ်ဦးမှာ သေဆုံးသွား ခဲ့ပြီ ဖြစ်သည်။
ကျန်ရှိသူ ချမ်းမြေ့အောင် အသက် ၂၀ နှစ်မှာ ခါးအောက်ပိုင်း ကွန်ကရစ် လောင်းမိထားပြီး ခန္ဓာကိုယ် အပေါ်ပိုင်းကို သံငြမ်းစင်များ ပိနေကာ ခေါင်းကလေးသာ ပေါ်နေရာမှ ၂၁ ရက် မနက် ၁၁ နာရီခွဲအချိန်တွင် ပေါင်တစ်ချောင်းသာ ကျန်တော့ကြောင်း၊ ကောင်းမွန်စွာ စကားပြောနိုင်ကြောင်းနှင့် ညနေပိုင်းတွင် လုံးဝ ကယ်ဆယ်နိုင်လိမ့်မည်ဟု မျှော်လင့်ကြောင်း ဆိုသည်။
၎င်းကို ဇွန် ၂၀ ရက် ညနေ ၅ နာရီကတည်းက ကယ်ဆယ်ရေးအဖွဲ့ အင်အား ၅၀၀ ခန့်က အဆိုင်း ခုနစ်ဆိုင်း ခွဲကာ ကယ်ဆယ်နေခြင်းဖြစ်ပြီး တစ်ဦးသာ အသေအပျောက်ရှိသေးသည်ဟု ဆိုသည်။ ဉာဏ်ဆောက်လုပ်ရေးမှ ဒါရိုက်တာ ဦးဉာဏ်လင်းအောင်ကို အခင်းဖြစ်သည့်ညတွင်ပင် ရဲစခန်းက  ဖမ်းဆီးသွားပြီဖြစ်ကြောင်း ဆိုသည်။
နယ်သာလန်မှ မြေသားအရည်အသွေး ဆန်းစစ်မှုကိရိယာ လှူဒန်း
By မဇ္ဈိမ 
ရန်ကုန်၊ဇန်နဝါရီ ၁၈ ။               ။ လယ်ယာစိုက်ပျိုးရေနှင့် ဆည်မြောင်းဝန်ကြီးဌာန ဆည်မြောင်းဦးစီးဌာနကို နယ်သာလန်နိုင်ငံ နိုင်ငံတကာပူပေါင်းဆောင်ရွက်ရေးဌာန ဒုတိယညွှန်ကြားရေးမှူး Mrs. Reina Buijs က တာ/တမံစစ်ဆေးရာတွင် အသုံးပြုသည့် Prikstok မြေသားအရည်အသွေး ဆန်းစစ်မှုကိရိယာ အခု ၁၅၀ကို လှူဒါန်းခဲ့ကြောင်း နယ်သာလန်သံရုံးထုတ်ပြန်ချက်အရသိရသည်။
ရိုးရှင်းသည့်ကိရိယာတစ်ခုဖြစ်ပြီးနယ်သာလန်နိုင်ငံတွင်ရှိသော မြစ်ဝကျွန်းပေါ်ဒေသများ၏ တာ/တမံများကို ပြုပြင်ထိန်းသိမ်းခြင်းနှင့် တာရှည်ခံနိုင်ဝန်အားကိုစမ်းသပ်စစ်ဆေးနိုင်သည့် အတွက် အလွန်အသုံးဝင်သည့် ကိရိယာတစ်ဖြစ်ကြောင်းယင်းအပြင် ရေစိမ့်လွှာများကြွက်တွင်းများနှင့်ခြတွင်းများကို တာ/တမံများအတွင်း ရှာဖွေရာတွင် အလွန်အသုံးဝင်သော ကိရိယာ သိရသည်။
ယင်းကိရိယာပေးအပ်လှူဒန်းခြင်းအားဖြင့်ပြည်ထောင်စုမြန်မာနိုင်ငံတော်နှင့်နယ်သာလန်နိုင်ငံတို့အကြား ရေအရင်းမြစ်ဖွံ့ဖြိုးမှုဆိုင်ရာပူးပေါင်းဆောင်ရွက်မှုကိုဖော်ဆောင်ခြင်းတစ်ရပ်လည်းဖြစ်ကြောင်း၊ရေလွှမ်းမှုဖြစ်စဉ်များ နှင့်မြန်မာနိုင်ငံရှိ မြစ်ဝကျွန်းပေါ်ဒေသ၏ ဘက်စုံဖွံ့ဖြိုးတိုးတက်ရေး စီမံမှုများအတွက်လည်း အဓိကကျသော အထိမ်းအမှတ်အဖြစ် ပုံဖော်ပေးကြောင်း ထုတ်ပြန်ချက်တွင် ဖော်ပြပါရှိသည်။
မြန်မာနိုင်ငံနှင့် နယ်သာလန်တို့သည့် နှစ်စဉ်ရေလွှမ်းမိုးမှု ရင်ဆိုင်ကြုံတွေ့ရသော အချက်များတူညီကြကြောင်း၊ပြီးခဲ့သည့်နှစ်က မြန်မာနိုင်ငံတွင်ရေလွှမ်းမိုးမှုဖြစ်ခဲ့ပြီး တစ်လအကြာတွင် ယင်းဖြစ်စဉ်များကို ရင်ဆိုင်ဖြေရှင်းနိုင်ရန်အတွက် သဘာဝဘေးအန္တရာယ် လျော့ချရေးဆိုင်ရာအဖွဲ့ များစေလွှတ်ခဲ့ကြောင်း သိရသည်။
ရန်ကုန်မြို့တွင် ကားပါကင် ခွင့်ပြုမိန့် ဆက်လက်ဆောင်ရွက်မည်
By ဦးလွင် 
နေပြည်တော်၊ ဇန်နဝါရီ ၁၈ ။               ။ မော်တော်ယာဉ် ဝယ်ယူအသုံးပြုသူတစ်ဦး အနေဖြင့် မိမိပိုင်ဆိုင်သည့် ဧရိယာအတွင်းယာဉ်ထားရှိရန် နေရာရှိမှသာ ကားဝယ်ယူသင့်တာကြောင့် ကားပါကင် ခွင့်ပြုမိန့်ကို ရန်ကုန်တိုင်းဒေသကြီးအစိုးရအဖွဲ့အနေဖြင့် ဆက်လက်ဆောင်ရွက်သွားမည်ဖြစ်ကြောင်း စီးပွားရေးနှင့် ကူးသန်းရောင်းဝယ်ရေးဝန်ကြီးဌာန ဒုတိယဝန်ကြီး ဦးပွင့်ဆန်း က ပြောကြားသည်။
"“တိုင်းဒေသကြီးအစိုးရအဖွဲ့အနေဖြင့် ကားပါကင်ခွင့်ပြုမိန့် ထုတ်ပေးခြင်းဆိုင်ရာ ခရိုင်၊ မြို့နယ် စိစစ်ရေးအဖွဲ့များသို့ တင်းကြပ်စွာ ထိန်းကွပ် ဆောင်ရွက်လျက်ရှိပါတယ်၊ ကားပါကင် လျောက်ထားလို့ အခကြေးငွေ တောင်းခံမူများရှိပါက ထိရောက်စွာ အရေးယူမှာ ဖြစ်ပါတယ်"" ဟု ဇန်နဝါရီလ ၁၈ ရက်က ကျင်းပသည့် ပြည်သူ့လွှတ်တော် အစည်းအဝေးတွင် ဒုတိယဝန်ကြီးပွင့်ဆန်းက ပြောကြားခဲ့သည်။"
လက်ရှိ ကြုံတွေ့နေသည့် ယာဉ်ကြောပိတ်ဆို့မှုနှင့် ရန်ကုန်စည်ပင်ယာသာရေးကော်မတီ လမ်းမများတွင် ညအိပ်ရပ်နားခြင်းများ ဖြေရှင်းနိုင်ရန်အတွက် ရန်ကုန်တိုင်းဒေသကြီး အစိုးရအဖွဲ့မှ ရန်ကုန်လိပ်စာဖြင့် လူတစ်ဦးခြင်း ကားဝယ်ယူတင်သွင်းခြင်း၊ ကုမ္ပဏီများမှ ကားယူတင်သွင်းခြင်းများအတွက် ကားပါကင် ခွင့်ပြုမိန့် ပါရှိမှသာ ကားတင်သွင်းရန်၂၀၁၅ခုနှစ် ဇန်နဝါရီ ၁ရက်တွင် စတင်၍ ရန်ကုန်တိုင်းဒေသကြီးအစိုးရအဖွဲ့ က ဆောင်ရွက်ခဲ့ကြောင်း သိရသည်။
ထို့အတွက် ကားပါကင် ခွင့်ပြုမိန့်များ လျောက်ထားရာ၌ သက်ဆိုင်ရာမြို့နယ် အထွေထွေအုပ်ချုပ်ရေး ဦးစီးဌာနများ၊ သက်ဆိုင်ရာမြို့နယ် အထွေထွေအုပ်ချုပ်ရေးဦးစီးဌာနများတွင် စတင်လျေက်ထား ရမည်ဖြစ်ကြောင်းနှင့် ယင်းခွင့်ပြုမိန့်ရဖို့အတွက် အချိန်နှစ်ပတ်ခန့် ကြာမြင့်နိုင်ကြောင်းလည်း ဒုတိယဝန်ကြီးဦးပွင့်ဆန်းက ပြည်သူ့လွှတ်တော်တွင် ပြောကြားသည်။
မြန်မာ့ ခရီးသွားလုပ်ငန်း ၂၀၁၆ အတွက် အလားအလာကောင်း
By ဆင်ဟွာ 
မြန်မာနိုင်ငံ၏ ခရီးသွားလုပ်ငန်းသည် ၂၀၁၆ ခုနှစ်တွင် အလားအလာကောင်းများ ရှိနေပြီး ကမ္ဘာလှည့်ဧည့်သည်ဦးရေ ပို၍ တိုးများလာနိုင်ဖွယ်ရှိနေသည်။
ပြီးခဲ့သည့်နှစ် နိုဝင်ဘာလအထိ ခရီးသွားဧည့်သည် လာရောက်မှုက ၄ ဒသမ ၂ သန်းအထိရှိခဲ့သည်။ ၂၀၁၆ ဧပြီမကုန်မီ ဧည့်ဝင်ရောက်မှု ငါးသန်းအထိ ရောက်ရှိလာနိုင်ကြောင်း ဟိုတယ်နှင့် ခရီးသွားလုပ်ငန်း ဝန်ကြီးဌာနက ခန့်မှန်းထားသည်။
မြန်မာနိုင်ငံတွင် ၂၀၁၅ ခုနှစ်အတွင်း ဟိုတယ်နှင့် ခရီးသွားလုပ်ငန်းကဏ္ဍ စီမံကိန်း ၄၇ ခု၌ နိုင်ငံခြားရင်းနှီးမြုပ်နှံမှု အမေရိကန်ဒေါ်လာ ၂ ဒသမ ၆၄ သန်းကို ဆွဲဆောင်နိုင်ခဲ့သည်။ ၂၀၁၁ က စီမံကိန်း ၃၆ ခုမှ ဒေါ်လာ ၁ ဒသမ ၁၄ ဘီလီယံရရှိခဲ့သည်ထက် ၁ ဒသမ ၅ ဘီလီယံ တိုးပွားလာခဲ့ခြင်းဖြစ်သည်။
ခရီးသွားလုပ်ငန်းတွင် စုစုပေါင်း နိုင်ငံခြားရင်းနှီးမြုပ်နှံမှု၌ စင်ကာပူသည် နိုင်ငံအားလုံးနှင့် ဒေသတွင်းတွင် အများဆုံး ရင်းနှီးမြုပ်နှံသူဖြစ်ပြီး ဒေါ်လာ ၁ ဒသမ ၄၇ ဘီလီယံ ရင်းနှီးမြုပ်နှံကာ နောက်တွင် ဗီယက်နမ်နိုင်ငံက ဒေါ်လာ သန်း ၄၄၀ ရင်းနှီးမြုပ်နှံခဲ့ခြင်းဖြစ်သည်။
၂၀၁၆ ခုနှစ်အတွက် မြန်မာနိုင်ငံ၏ ခရီးသွားလုပ်ငန်းဖွံ့ဖြိုးမှုသည် ပြီးခဲ့သည့်နှစ်များအတွင်းက ဆက်စပ်ရင်းနှီးမြုပ်နှံမှုများ၏  တိုးတက်မှုနှင့် ကမ္ဘာ့နှင့် အာဆီယံတို့၏ စီးပွားရေးအပေါ်တွင် တည်မှီနေသည်။
မြန်မာ - တရုတ် ဓာတ်ငွေ့ပိုက်လိုင်း စီမံကိန်းလျော်ကြေးပေးသည့် လုပ်ငန်းစဉ်တစ်ခုလုံး ပြန်လည်စစ်ဆေးသင့်ကြောင်း MCPWC အကြံပြု
By မျိုးသူအောင် 
ဇန်နဝါရီ (၁၈) ရက်၊ ရန်ကုန် ။              ။ မြန်မာ - တရုတ် ဓာတ်ငွေ့ပိုက်လိုင်းစီမံကိန်း လျော်ကြေးပေးသည့် လုပ်ငန်းစဉ်တစ်ခုလုံးအား အထူးစုံစမ်းစစ်ဆေးရေး ကော်မတီတစ်ရပ်ဖွဲ့စည်းကာ ပြန်လည် စစ်ဆေးသင့်ကြောင်း မြန်မာ - တရုတ် ပိုက် လိုင်းစောင့်ကြည့်ရေးကော်မတီ(MCPWC)က အစိုးရသို့ အကြံပြုပြောကြားလိုက်သည်။
"ရန်ကုန်မြို့ ဒဂုံမြို့နယ်ရှိ Summit Park View Hotel တွင် ဇန်နဝါရီ ၁၈ရက်နေ့က ပြုလုပ်သည့် "" မြန်မာ - တရုတ် ရေနံနှင့် ဓာတ်ငွေ့ပိုက်လိုင်း၏ လူမှုတရားမျှတမှုကိုရှာဖွေခြင်း "" စာအုပ်မိတ်ဆက်ပွဲနှင့် ဆွေးနွေးပွဲတွင် ယင်းကော်မတီ၏ ညှိနှိုင်းရေးမှူး ဦးရဲသိန်းဦးက ပြောကြားခဲ့ခြင်း ဖြစ်သည်။"
""" မြေနဲ့ သီးနှံလျောကြေးတွေကို ပွင့်လင်းမြင်သာစွာ လုပ်ဆောင်တယ်လို့ စီမံကိန်းတာဝန်ရှိသူတွေက ပြောဆို ကြပါတယ်။ နောက်ကွယ်မှာ အနိုင်ကျင့် ငွေကြေးဖြတ်တောက်မှုတွေ အကျင့်ပျက် လာဒ်စားမှုတွေ မမှန်မကန်လုပ်မှုတွေကို ဖော်ထုတ်တွေ့ရှိခဲ့ပါတယ်။ အဲဒီလို ဖြစ်ရတာက ဒေသဆိုင်ရာ အာဏာပိုင်အဖွဲ့အစည်းတွေရဲ့ ညံ့ဖျင်းတဲ့ အုပ်ချုပ်ရေး အဆောက်အုံကြောင့် ဖြစ်ပါတယ်။ ပိုက်လိုင်းလျောကြေးပေးတဲ့ လုပ်ငန်းစဉ်တစ်ခုလုံး ကိုအထူးစုံစမ်းစစ်ဆေးရေးကော်မတီတစ်ရပ်ဖွဲ့ပြီးတော့ ပြန်လည် စစ်ဆေးသင့်တယ်လို့ အကြံပြုပါတယ်""ဟု ဦးရဲ သိန်းဦးက ပြောသည်။"
"လေ့လာတွေရှိချက်များတွင် ဒေသဆိုင်ရာ အာဏာပိုင်အဖွဲ့အစည်းများ၏ အကျင့်ပျက်ခြစားမှု များနှင့် တောင် သူများ၏ လျော်ကြေးငွေများထဲမှ ငွေကြေး ဖြတ်တောက်ခြင်း၊ တောင်းခံခြင်း ဖြစ်ရပ်ပေါင်း (၁၀၂) ခုကို ဖော် ထုတ်နိုင်ခဲ့ပြီး စုစုပေါင်းတန်ဖိုး(၉၂,၇၉၈,၀၀၀)ကျပ်ရှိကြောင်း မြန်မာ - တရုတ် ပိုက်လိုင်းစောင့် ကြည့်ရေး ကော်မ တီ၏ သုတေသန အစီရင်ခံစာတွင် ဖော်ပြထားသည်။"
မြေပိုင်ဆိုင်မှု အထောက်အထားမတင်ပြနိုင်သည့် လယ်မြေများတွင်အများဆုံးတွေ့ရပြီး ကျေးရွာတွင် မရှိသည့်သူများမှာ အမည်စာရင်းသွင်းကာ လျော်ကြေး ထုတ်ယူခြင်း၊ လျော်ကြေးငွေ ထုတ်ပေး ရေးအဖွဲ့ ဧည့်ခံစာရိတ်အဖြစ် ဖြတ်တောက်ခြင်း၊ စာသင်ကျောင်း ရံပုံငွေ၊ ကျေးရွာအုပ်ချုပ်ရေးမှူးရုံး ရံပုံ ငွေ၊ ကျေးရွာဖွံ့ဖြိုးတိုးတက်ရေး ရံပုံငွေ စသဖြင့်ဖြတ်တောက်ကော်ခံမှုများကိုလည်း တွေ့ရကြောင်း သိရသည်။
"""အကျင့်ပျက် ခြစားမှု ဖြစ်စဉ်တွေအနေနဲ့ လျော်ကြေးငွေ ပိုမိုရရှိအောင် လုပ်ပေးထားတာ ဒါမှမဟုတ် သိမ်း ဆည်းမြေ အကျယ်အဝန်းကို ပိုတွက် ပေးထားတယ်ဆိုပြီးတော့ ငွေကြေးတောင်းခံ တာတွေ တွေ့ရတယ်။ တခါတလေမှာ တောင်သူတွေနဲ့ ညှိနှိုင်းပြီးလုပ်သလို ဖြစ်ရပ်အများစုမှာ တောင်သူကလျော်ကြေးမရပဲ ကျေးရွာ မှာမရှိတဲ့လူတစ်ဦး အမည်သွင်းပြီး လျောကြေးထုတ်သွားတယ်"" ဟု မြန်မာ - တရုတ် ပိုက်လိုင်း စောင့်ကြည့်ရေး ကော်မတီ သုတေသနအဖွဲ့မှ သုတေသန ပညာရှင် ဦးဇော်အာင်က ပြောသည်။"
မြန်မာ - တရုတ် ပိုက်လိုင်းစောင့်ကြည့်ရေး ကော်မတီအနေဖြင့် ဓာတ်ငွေပိုက်လိုင်း ဖြတ်သန်းသွားရာ(၂၁) မြို့ နယ်အတွင်း (၆) မြို့နယ်မှ တောင်သူ ၉၆၈ ဦးနှင့် တွေ့ဆုံကာ နစ်နာဆုံးရှုံးမှုများကို လေ့လာ မှတ်တမ်းတင် ခဲ့ ခြင်းဖြစ်ပြီး ယခုကဲ့သို့ အစီရင်ခံစာ ထုတ်ပြန်ခဲ့ခြင်း ဖြစ်သည်။
တယ်လီနောဆင်းကဒ်များကို နည်းပညာမြင့် USIMကဒ်များဖြင့် အခမဲ့လဲလှယ်နိုင်
By ထက်ထက်နိုင် 
ရန်ကုန်၊ ဇန်နဝါရီ ၁၈ ။ ။ တယ်လီနောဆင်းကဒ် အသုံးပြုသူများ အနေဖြင့် နည်းပညာမြင့် USIMကဒ်များနှင့် ဇန်နဝါရီ ၁ရက်မှ စတင်လဲလှယ်နိုင်ပြီ ဖြစ်သည်။
ယခုလဲလှယ်ပေးသည့် USIMကဒ်များသည် မြန်နှုန်းမြင့် ဆင်းကဒ်များဖြစ်ပြီး SIM applicationများ၏ ရှုပ်ထွေးသော လုပ်ဆောင်ချက်များကို ကူညီပေးနိုင်မည်ဟု သိရသည်။ အဆိုပါကဒ်များသည် လုံခြုံမှုပိုမိုကောင်းမွန်ပြီး နည်းပညာမြှင့်ထားသည့် Phone book လုပ်ဆောင်ချက်များလည်း ပါဝင်မည်ဖြစ်သည်။
"""တယ်လီနော အသုံးပြုသူတွေအားလုံးကို USIMကို ပြောင်းသုံးစေချင်ပါတယ်။ ဒါမှ တယ်လီနောက လက်ရှိ ဝန်ဆောင်မှုတွေကို ခံစားနိုင်မယ့်အပြင် နောက်လာမယ့် အချိန်မှာပေးမယ့် နောက်ဆုံးပေါ် ဝန်ဆောင်မှုတွေကိုလည်း အသုံးပြုနိုင်မှာ ဖြစ်ပါတယ်""ဟု တယ်လီနောမြန်မာ၏  Chief Marketing Officer Joslin Myrthongက ပြောကြားခဲ့သည်။"
USIM များကို မြန်မာနိုင်ငံတွင်း တယ်လီနောက ဖွင့်လှစ်ထားသည့် Brand ဆိုင် ၇၇ ဆိုင်တွင် ဇန်နဝါရီ ၁ရက်မှ မတ်လ ၃၁ရက်အထိ အခမဲ့ လဲလှယ်နိုင်ပြီဖြစ်သည်။
အဆိုပါ ကဒ်လဲလှယ်မှုသည် မဖြစ်မနေလုပ်ရမည်ဟုမဆိုသော်လည်း နောင်4G ဝန်ဆောင်မှု ပေးချိန်တွင် ဆင်းကဒ်ထပ်မံလဲလှယ်ရန် မလိုတော့ကြောင်း Joslin Myrthongက ပြောသည်။
လတ်တလောတွင် USIMကဒ် လာရောက်လဲလှယ်သူ များသည့်အတွက် Brandedဆိုင်များတွင် ပစ္စည်းပြတ်သည်အထိ ဖြစ်နေသည်ဟုလည်း ရန်ကုန်မြို့ လှည်းတန်းစိန်ဂေဟာတွင် ဖွင့်လှစ်ထားသည့် တယ်လီနောBrandedဆိုင်မှ အရောင်းဝန်ထမ်းတစ်ဦးက မဇ္ဈိမကို ပြောသည်။
USIMလဲလှယ်ရာတွင် ပြည်တွင်း၌ အသုံးများသည့် Micro-Simအရွယ်သာမက Nano-Simအရွယ်ကိုပါ ကဒ်ဖြတ်စရာမလိုဘဲ လဲလှယ်နိုင်မည် ဖြစ်သည်။
"""USIMလဲပြီးနောက်ပိုင်း လိုင်းတော်တော်နဲ့မကျတော့ဘူး။ အခု 3Gနဲ့တောင် Video callပါခေါ်လို့ရနေတယ်။ 4G ဝန်ဆောင်မှုရရင်တော့ ဒီထက်ပိုကောင်းလာမယ့်သဘောရှိလို့ ကျေနပ်ပါတယ်။"" ဟု USIMလာရောက်လဲလှယ်သူ မောင်ကောင်းထွဋ်ဇော်က ပြောသည်။"
ဒီမိုကရက်တစ်ဖက်ဒရယ်ပြည်ထောင်စုဖြစ်ပေါ်ရေး လွှတ်တော်ပြင်ပမှ ကြိုးပမ်းမည်ဟု SSPP ဆုံးဖြတ်
By ဖနိဒါ 
ချင်းမိုင်၊ ဇန်နဝါရီ ၁၈ ။ ။ ရှမ်းပြည်တိုးတက်ရေးပါတီ(SSPP)က စစ်မှန်သော ဒီမိုကရေကရက်တစ် ဖက်ဒရယ်ပြည်ထောင်စု ဖြစ်ပေါ်လာရန်အတွက် လွှတ်တော်ပြင်ပနည်းလမ်းဖြင့် ဆက်လက်ဆောင်ရွက်သွားရန် အပါအဝင် အချက် ၆ ချက်ကို ၂၀၁၅ ခုနှစ် ဗဟိုကော်မတီ မျက်နှာစုံညီ အစည်းအဝေးမှ ဆုံးဖြတ်ခဲ့သည်။
ဇန်နဝါရီလ ၄ ရက်မှ ၁၇ ရက်ထိ ဗဟိုဌာနချုပ် ဝမ်ဟိုင်းတွင် ကျင်းပခဲ့ရာ လက်ရှိ ဖြစ်ပေါ် တိုးတက်နေသော အပစ်အခတ် ရပ်စဲရေးနှင့် ပြည်တွင်း ငြိမ်းချမ်းရေးဆိုင်ရာ လုပ်ငန်းစဉ် အခြေအနေများကို ဆွေးနွေးသုံးသပ်၍ ဆုံးဖြတ်ချက်ခြင်း ဖြစ်သည်။
“အရေးကြီးဆုံးက စစ်မှန်တဲ့ ဖက်ဒရယ် ဒီမိုကရေစီနိုင်ငံ လမ်းစဉ်ကို သွားနိုင်အောင်၊ လွှတ်တော်ပြင်ပမှာ ဆွေးနွေးပြီးတော့ ကျနေ်ာတို့ ဆောင်ရွက်သွားမယ်လို့ သဘောတူပြီးတော့ ထုတ်ပြန်ထားတာ ရှိပါတယ်။ အခု အစိုးရနဲ့က နှစ်ဖက်တပ်များ ဆုတ်ခွာပေးဖို့မူ အတိုင်းဆောင်ရွက်နေပါတယ်။ အခုဆွေးနွေးဖို့က လာမယ့် အစိုးရနဲ့ ဆွေးနွေးမှာ ဖြစ်ပါတယ်”ဟု SSPP မှ ပြောရေးဆိုခွင့်ရှိသူ ဗိုလ်မှူး ဗိုလ်မှူး စိုင်းဆုက မဇ္ဈိမကို ပြောသည်။
စစ်ရေးနည်းဖြင့် အင်အားသုံးမဖြေရှင်းဘဲ စစ်မှန်သော နိုင်ငံရေးနည်းလမ်းဖြင့် တွေ့ဆုံဆွေးနွေး အဖြေရှာသွားရန်၊ စစ်မှန်သော ပြည်တွင်းငြိမ်းချမ်းရေးရရှိရန်နှင့် စစ်မှန်သော ဒီမိုက ရက်တစ် ဖက်ဒရယ် ပြည်ထောင်စု ဖြစ်ပေါ်လာရန်အတွက် အစိုးရ၊ တပ်မတော်၊ လွှတ်တော်၊ နိုင်ငံရေးပါတီ၊ အခြား အဖွဲ့အစည်းများ အားလုံးနှင့် လွှတ်တော် ပြင်ပနည်းလမ်းဖြင့် ပူးပေါင်းဆောင်ရွက်သွားရန် သဘောတူဆုံးဖြတ်ခဲ့သည်ဟု ကြေငြာချက် ထုတ်ပြန်ထားသည်။
အစည်းအဝေးတွင် ဗဟိုကော်မတီဝင်များ၊ သက်ဆိုင်ရာဌာနမှူးများနှင့် တပ်မှူးများမှ ၂၀၁၅ ခုနှစ် လုပ်ဆောင်ခဲ့သော နိုင်ငံရေး၊ တပ်ပိုင်း၊ အုပ်ချုပ်ရေး၊ စီးပွားရေး၊ ဒေသဖွံ့ဖြိုးရေး စသည့် လုပ်ငန်းများကို ကဏ္ဍအလိုက် လုပ်ငန်းဆောင်ရွက်မှုများ အကောင်အထည်ဖော်နိုင်မှု၊ အားသာချက်များ၊ အားနည်းချက်များ ဆွေးနွေးသုံးသပ်ခဲ့သည်ဟု သိရသည်။
ထို့ပြင် မူးယစ်ဆေးဝါးပပျောက်ရေးအတွက် ရှမ်းပြည်တိုးတက်ရေးပါတီမှ မူလချမှတ်ထားသော မူးယစ်ဆေးဝါး နှိမ်နှင်းရေးမူအတိုင်း ဆက်လက် အကောင်အထည်ဖော်လုပ်ဆောင်သွားရန်နှင့် စစ်ဘေး ဒုက္ခသည်များ နေရပ်ပြန်နိုင်ရေး၊ ၎င်းတို့အား ပြန်လည် နေရာချထားရေးနှင့် ပြန်လည် ထူ ထောင်ရေး လုပ်ငန်းများကို အလေးထားအကောင်အထည် ဖော်လုပ်ဆောင်သွားရန်လည်း သဘောတူ ဆုံးဖြတ်ခဲ့သည်။
ပြီးခဲ့သည့် ၂၀၁၅ ခုနှစ် ဒီဇင်ဘာလအတွင်းက အစိုးရနှင့် SSPP ခေါင်းဆောင်များ တိုက်ပွဲများ ရပ်စဲရေး ဆွေးနွေးရှိညှိနှိုင်းမှုအရ SSPP ဘက်မှ တပ်အင်အား ၁၀၀၀ ကျော် ဆုတ်ခွာပေးလိုက်သလို၊ အစိုးရတပ်ဘက်မှလည်း ဆုတ်ခွာပေးပြီ ဖြစ်သော်လည်း စစ်ပြေးဒုက္ခသည်များ ပြန်လည် ထူထောင်ရေးအတွက် အရေးပေါ်အကူအညီများ လိုအပ်နေသည်ဟု သူက မဇ္ဈိမကို ပြောသည်။
“ကျနော်တို့လည်း ဆုတ်လိုက်ပြီ။ တပ်မတော်ပိုင်းကလည်း ဆုတ်သွားပါတယ်။ ဘယ်လောက်ဆိုတာတော့ မသိဘူး။ တပ်ဆုတ်လိုက်ပြီ ဖြစ်ပေမယ့် အခု အဓိက လိုတာက ပြည်သူလူထုက နှစ်လ၊ သုံးလ ကျော်ကြာတဲ့ အခါကြတော့ မိုးတွင်း ကောက်ပဲ သီးနှံတွေ အကုန်လုံး ဆုံးသွားပြီလေ။ ဒုက္ခသည်တွေ အတွက် ညှိနှိုင်းရဦးမယ်၊ အရေးပေါ်လိုအပ်နေပါတယ်။ ပြီးတော့ အဆောက်အအုံတွေ ဆောက်ဖို့၊ သူတို့ ပြန်လည်နလန်ထူနိုင်ဖို့ အားလုံးလိုနေတယ်”ဟု သူက ပြောသည်။
လက်ရှိ ဟိုင်းပါ ဒုက္ခသည်စခန်းတွင် ဒုက္ခသည် ၁၀၀၀ ကျော်နှင့် ဝမ်ဝ ဒုက္ခသည်စခန်းတွင် ၃၀၀ ကျော် ရှိနေသေးကြောင်း သူက ပြောသည်။
ထို့ပြင် ရှမ်းတိုင်းရင်းသားများ စည်းလုံးညီညွတ်ရေး၊ ရှမ်းပြည်တိုင်းရင်းသားများ စည်းလုံးညီညွတ်ရေနှင့် ပြည်ထောင်စု တိုင်းရင်းသား ညီအစ်ကိုများ စည်းလုံး ညီညွတ်ရေးကို အလေးထားဆောင်ရွက်ရန်၊ SSPP ပါတီနယ် မြေအတွင်း လူနေမှုဘဝမြှင့်တင်ရေးအတွက် ပညာရေး၊ ကျန်းမာရေး၊ စိုက်ပျိုးရေး၊ လမ်းပန်း ဆက်သွယ်ရေးဆိုင်ရာ ဒေသဖွံ့ဖြိုးရေး လုပ်ငန်းများကို ပိုမိုတိုးမြှင့်လုပ်ဆောင်သွားရန် ဆွေးနွေးဆုံးဖြတ်ခဲ့ခြင်း ဖြစ်သည်။
ရက်သတ္တပတ် ၂ ပတ်ကြာ ကျင်းပခဲ့သော အစည်းအဝေးတွင် နယက (၁)၊ နာယက (၂)နှင့် ဥက္ကဋ္ဌ ဦးဆောင်သော ဗဟိုကော်မတီဝင် (၁၈) ဦး၊ အရံဗဟိုကော်မတီ ၅ ဦး တက်ရောက်သဖြင့် ဗဟိုကော်မတီ သုံးပုံ နှစ်ပုံကျော် လူပေါင်း ၁၅၆ ဦး တက်ရောက်ခဲ့သည်။
ကချင်ဆရာမနှစ်ဦး အဓမ္မကျင့်သတ်ခံရမှု တစ်နှစ်ပြည့်သော်လည်း အမှုမှန်မပေါ်သေး
By ဖနိဒါ 
ချင်းမိုင်၊ ဇန်နဝါရီ ၁၈ ။ ။ အဓမ္မပြုကျင့်၍ သတ်ဖြတ်ခံခဲ့ရသော ကချင်နှစ်ခြင်းခရစ်ယာန်အဖွဲ့ချုပ် (KBC)မှ စေတနာ့ ဝန်ထမ်း ကချင်ကျောင်းဆရာမ နှစ်ဦး အမှုနှင့်ပတ်သက်၍ အမှန်တရားကို ရှာဖွေရန်အတွက် “တရားမှု ရှာဖို့ နှောင့်နှေးခြင်းမှာ တရားမှုကို ငြင်းပယ်ခြင်းပါ”ဟူသော အစီရင်ခံစာကို ဥပဒေအထောက် အကူပြုကွန်ရက်(LAN) နှင့် ကချင်အမျိုး သမီးများအစည်းအရုံး (ထိုင်းနိုင်ငံ) KWAT တို့က ဇန်နဝါရီလ ၁၈ ရက်က ထုတ်ပြန်လိုက်သည်။
စာမျက်နှာ ၁၁၀ ပါ အစီရင်ခံစာတွင် မြန်မာနိုင်ငံ၌ လိင်ပိုင်းဆိုင်ရာ အကြမ်းဖက်မှုများ၊ စစ်ရာဇ ဝတ်မှုများနှင့် ပတ်သက်၍ ကောင်းခါးကျေးရွာတွင် မမရန်လုရာနှင့် မတန်ဘောင်ခေါန်နန်စင်တို့နှစ်ဦး အဓမ္မပြုကျင့် ခံရ၍ သတ်ဖြတ်ခံခဲ့ရသည်ကို အဓိကထား၍ အမှန်တရားကို ရှာဖွေရန်အတွက် ဇန်နဝါရီလ ၁၈ ရက်က ထုတ်ပြန်လိုက်ခြင်း ဖြစ်သည်။
ကချင်ပြည်နယ် မြစ်ကြီးနားမြို့မှ အသက် ၂၀ နှစ်အရွယ် မမရန်လုရာနှင့် အသက် ၂၁ နှစ်အရွယ် မတန်ဘောင် ခေါန်နန်စင်တို့သည် ရှမ်းပြည်နယ် မူဆယ်ခရိုင် ပန်ဆိုင်းမြို့နယ် နမ်တောင်းကျေးရွာအုပ်စု ကောင်းခါးကျေးရွာတွင် ၂၀၁၅ ခုနှစ် ဇန်နဝါရီလ ၁၉ ရက်က အဓမ္မပြုကျင့်ခံရ၍ သတ်ဖြတ်ခဲ့ရသည်။
သတ်ဖြတ်ခံရသော ဆရာမနှစ်ဦးအတွက် တရားမျှတမှုကို လိုလားခြင်းနှင့် တိုင်းရင်းသားဒေသများရှိ အမျိုးသမီးများအတွက် ယခုကဲ့သို့ အဖြစ်မျိုး ထပ်မံ မဖြစ်ပေါ်လာစေရန် ရည်ရွယ်၍ လုပ်ဆောင်ရခြင်း ဖြစ်သည်ဟု ထိုင်းနိုင်ငံ ချင်းမိုင်မြို့ အခြေစိုက် KWAT မှ တွဲဘက် အထွေထွေအတွင်းရေးမှူး မဆိုင်းဇင်က ပြောသည်။
အစိုးရ စစ်တပ်နှင့် ကချင်လွတ်လပ်ရေးတပ်မတော်(KIA) တို့ တိုက်ပွဲ စတင်ဖြစ်ပွားသော ၂၀၁၁ ခုနှစ်မှ ၂၀၁၅ ခုနှစ်အတွင်း ကချင်အမျိုးသမီးများအပေါ် အဓမ္မပြုကျင့်ခံရမှု အများအပြားရှိခဲ့သော်လည်း ယခုအမှုသည် အကြီးဆုံးဖြစ်ခဲ့သော ဆရာမ နှစ်ဦး၏ အမှုမှန်ဖော်ထုတ်နိုင်မှသာလျှင် ကချင်အမျိုး သမီးများအတွက် လုံခြုံမှု ရရှိနိုင်မည် ဖြစ်ကြောင်း သူက မဇ္ဈိမကို ပြောသည်။
“ဒီလို အဆိုးဝါးဆုံးဖြစ်တဲ့အမှုမှာ ကျမတို့က တရားမျှတမှုကို မရှာဖွေပေးနိုင်ဘူးဆိုရင် နောက်လာမဲ့ အချိန်မှာလည်း စစ်အစိုးရက ဆက်လက် အုပ်ချုပ်မှု ရှိနေတဲ့အချိန်မှာ သမ္မတတွေကို လွှတ်ငြိမ်းချမ်းသာ ခွင့်ပေးထားတယ်။ ပြစ်ဒဏ်ပေးလို့မရတဲ့ ပုဒ်မ ၄၄၅ တွေ ရှိနေသ၍ကတော့ ဒီလို တိုင်းရင်းသားဒေသမှာ ဒီလို အမှုတွေ ဆက်ဖြစ်လာလို့ ရှိရင် ကျမတို့က ဘယ်နေရာမှာမှ အမျိုးသမီးတွေအတွက် မလုံခြုံသလို၊ ဘယ်နေရာမှာမှ တရားမျှတမှု ရှာဖွေဖို့ ခက်တယ်။ အဲဒါကြောင့်မို့ ဘာဖြစ်ဖြစ်တရားမျှတမှုကို လိုချင်လို့ ဒီလို ပူးပေါင်းဆာင်ရွက်ရခြင်း ဖြစ်တယ်”ဟု ၎င်းက ပြောသည်။
KWAT သည် အစီရင်ခံစာ ထုတ်နိုင်ရန်အတွက် ၂၀၁၅ ခုနှစ် ဇွန်လမှစတင်၍ KBC၊ ဥပဒေအထောက် အကူပြု ကွန်ရက်(LAN) တို့နှင့် ပူးပေါင်း၍ အမှုမှန်ဖော်ထုတ်ရန် အချက်အလက်များ ရှာဖွေစုဆောင်းခဲ့သည်။
ဆရာမ နှစ်ဦး သေဆုံးစဉ် ဖြစ်စဉ် အသေးစိတ် တင်ပြထားခြင်း၊ အမှု စုံစမ်းစစ်ဆေးရာတွင် မျက်မြင်သက်သေ ဒေသခံများ၏ ပြောဆိုချက်များအပေါ် သုံးသပ်ခြင်း၊ အမှုတွင် သံသယဖြစ်သူ အစိုးရ တပ်ရင်း ၅၀၃ တပ်ရင်းမှူး ဗိုလ်မှူး အောင်ဖြိုးမြင့်နှင့် အထက်အရာရှိများ၊ ရဲတပ်ဖွဲ့မှ စုံစမ်းမှုအပေါ် တားဆီးခြင်းများကို အသေးစိတ် အစီရင်ခံစာတွင် ဖော်ပြထားသည်။
ရဲများက အခင်းဖြစ်နေရာနှင့် သေဆုံးသွားသာ ဆရာမ နှစ်ဦး၏ အလောင်းကို စစ်ဆေးနေစဉ် ရွာသားများအား ဓါတ်ပုံမှတ်တမ်း ရယူခြင်းကို စစ်တပ်အရာရှိများက တားမြစ်ခဲ့ခြင်း၊ ဖုန်း၊ ကင်မရာများဖြင့် အခင်းဖြစ်ပွားသည့် နေရာကို မှတ်တမ်းတင်ရိုက်ယူပါက ၎င်းပစ္စည်းများကို ဖျက်ဆီးပစ်မည်ဟု ခြိမ်းခြောက်ခဲ့ခြင်းသည် စစ်တပ်က ကျူးလွန်မှုကို ဖုံးကွယ်ရန် လုပ်ဆောင်ခြင်း ဖြစ်ကြောင်း အစီရင်ခံစာက ဆိုသည်။
အမှုမှန်ဖော်ထုတ်ရန်အတွက် ရဲတပ်ဖွဲ့မှ လုပ်ထုံးလုပ်နည်းအတိုင်း မလုပ်ဆောင်ခြင်းများ ရှိသဖြင့် ထိုအမှုအား ဆက်လက် လုပ်ဆောင်သွားမည် ဖြစ်ကြောင်း မဆိုင်းဇင်က ပြောသည်။
“သက်သေခံ အထောက် အထားတွေကို ရဲတွေက အကုန်ဖျောက်လိုက်တယ်။ ကျမတို့ကို ဒီအန်အေစစ်ဖို့ ဆံပင်ကို ရဲက လုပ်ထုံး လုပ်နည်းအတိုင်း မလုပ်တာရယ်၊ ဆရာမ နှစ်ဦးရဲ့ ကိုယ်ခန္ဓာမှာ ရှိတဲ့ သုတ်ရည်တွေကို ကောင်းကောင်း မသိမ်းဆည်းတာရယ်က တချို့က နေပြည်တော်မှာ ပို့ထားတယ်လို့ ပြောတယ်။ ဓါတ်ခွဲခန်းမှာ ပို့ထားတယ်လို့ပြောတယ်။ သူတို့အဖြေက နှစ်ခုထွက်တယ်။ KBC က တောင်းတဲ့အချိန်မှာ ရဲတွေက မပေးဘူး”ဟု ၎င်းက ပြောသည်။
ထို့ပြင် ဆရာမနှစ်ဦး၏ ခန္ဓာကိုယ်ပေါ်မှ မျိုးရိုးဗီဇ (DNA) စစ်ဆေးရန်အတွက် ရဲတပ်ဖွ့ဲ၏ တာဝန်ရှိသူများက စစ်ဆေးခြင်းအတွက်လုံလောက်သည့် သက်သေအထောက်အထားများ ရရှိထားပြီး ပြစ်မှုကျူး လွန်သူများအား ညွန်ပြနိုင်သော်လည်း KBC မှ မေးမြန်းချိန်တွင် ရဲအရာရှိများက ပျက်စီးပျောက်ဆုံးသွားပြီဟု ဖြေဆိုခဲ့သဖြင့် ပြစ်မှုကျူးလွန်သူအား တရားမျှတမှုအတွက် အရေးယူနိုင်တော့မည် မဟုတ်ကြောင်းလည်း ဆိုထားသည်။
ကောင်းခါးအမှုအား အစိုးရမှ ဆောင်ရွက်နေမှုများသည် စစ်တပ်ကို အကာအကွယ်ပေးထားသည်ကို တွေ့မြင်နိုင်ပြီး KWAT အနေဖြင့် မကြာမီ တက်လာမည့် အမျိုးသားဒီမိုကရေစီအဖွဲ့ချုပ် (NLD) အစိုးရ အနေဖြင့် ပြစ်မှုကျူးလွန်သူအား တရားဥပဒေအရ အရေးယူဆောင်ရွက်ပေးရန်နှင့် စစ်တပ် အနေဖြင့် အပစ်ဒဏ်ပေးခံခြင်းမှ ကင်းလွတ်နေမှုအား အဆုံးသတ်စေရန် တိုက်တွန်းလိုကြောင်း KWAT အထွေထွေအတွင်းရေးမှူး ဒေါ်မွန်းနေလီက ထုတ်ပြန်ချက် ထည့်သွင်းပြောဆိုထားသည်။
အစီရင်ခံစာအတွက် အခက်အခဲတစ်ခုမှာ အမှုနှင့်ပတ်သက်၍ တပ်မတော်၏ စုံစမ်းစစ်ဆေးမှုများကို KWAT အနေဖြင့် ကိုယ်တိုင်နားထောင်နိုင်ခြင်းမရှိသည့် အခက်အခဲဖြစ်ကြောင်း မဆိုင်းဇင်က ပြောသည်။
ယင်းအစီရင်ခံစာနှင့် ပတ်သက်သည့် သတင်းစာရှင်းလင်းပွဲကို KWAT က ထိုင်းနိုင်ငံ၊ ဘန်ကောက်မြို့ရှိ နိုင်ငံခြားသတင်းထောက်များကလပ်(FCCT) တွင် သတင်းစာရှင်းလင်းပွဲ ကျင်းပရန် ရှိနေသည်။
ကျောက်ခွဲစဉ် ကျောက်တုံးပိ၍ တရုတ်နိုင်ငံသားတစ်ဦး သေဆုံး
By မာန်ဇာမြေမွန် 
မုံရွာ၊ ဇန်နဝါရီ ၁၈။ ။ စစ်ကိုင်းတိုင်းဒေသကြီး၊ မော်လိုက်မြို့နယ်၊ နန်းပါးမွန်ချောင်းအနီး မော်ကူကြိုးဝိုင်းအတွင်း ကျောက်တောင်အားခွဲစဉ် ကျောက်တုံး နှင့် ရိုက်ဖိမိ၍ တရုတ်နိုင်ငံသားတစ်ဦး သေဆုံးခဲ့ကြောင်း တိုင်းဒေသကြီး ရဲတပ်ဖွဲ့မှူးရုံးမှ သိရသည်။
ဇန်နဝါရီ ၁၆ ရက်က မော်ကူကြိုးဝိုင်း၊ အကွက်အမှတ်(၁၃၃)တွင် ကျောက်တောင်အား ကျောက်ခွဲစဉ် ကျောက်တုံးပြုတ်ကျကာ တရုတ်နိုင်ငံ ကူမင်မြို့နေ Mr.Luo Chan Giun (၄၇)နှစ် နှင့်အတူ ကလေးမြို့နယ် ဒေသခံတစ်ဦး ကျောက်တုံးပိမိခြင်းဖြစ်သည်။ ၎င်းကို ကလေးမြို့နယ် ဆေးရုံသို့ တင်ပို့စဉ် တရုတ်နိုင်ငံသားက လမ်း၌ သေဆုံးခဲ့ခြင်းဖြစ်သည်။ ကလေးဒေသခံမှာမူ ခါးနောက်ကျော ဒဏ်ရာ ရရှိခဲ့ကြောင်း မှုခင်းမှတ်တမ်းအရ သိရသည်။
ဒုတိယအကြိမ်ပြည်သူ့လွှတ်တော်အတွက် တပ်မတော်သားအမတ်စာရင်း ထုတ်ပြန်
By မဇ္ဈိမ 
ဇန်နဝါရီလ ၁၉ ရက် ။               ။ တပ်မတော်ကာကွယ်ရေးဦးစီးချုပ်က လာမည့် ဒုတိယအကြိမ်ပြည်သူ့လွှတ်တော်အတွက် တင်သွင်းသည့် တပ်မတော်သားအမတ် ၁၁၀ ဦး၏ စာရင်းကို ပြည်ထောင်စုရွေးကောက်ပွဲကော်မရှင်က စိစစ်ပြီးဖြစ်သည်။
ယင်း တပ်မတော်သားပြည်သူ့လွှတ်တော်အမတ်များ၏ အမည်စာရင်းကို ပြည်ထောင်စုရွေးကောက်ပွဲကော်မရှင်က ဇန်နဝါရီ ၁၈ ရက်စွဲဖြင့် ထုတ်ပြန်ထားသည်။
အမတ် ၁၁၀ ဦးတွင် အမျိုးသမီးစစ်မှုထမ်း နှစ်ဦးသာပါရှိပြီး ဒုတိယဗိုလ်မှူးကြီး ဒေါ်စိုးစိုးမြင့်နှင့် ဒုတိယဗိုလ်မှူးကြီး ဒေါ်စန်းသီတာခင်တို့ ဖြစ်သည်။
ရာထူးတာဝန်များအနေဖြင့် ဗိုလ်ချုပ် ၂ ဦး၊ ဗိုလ်မှူးချုပ် ၆ ဦး၊ ဗိုလ်မှူးကြီး ၇ ဦး တို့သာမက ဒုတိယဗိုလ်မှူးကြီး၊ ဗိုလ်မှူး၊ များလည်းပါဝင်ပြီး ဗိုလ်မှူးရာထူးအများဆုံးဖြစ်ပြီး ၅၀ ဦးကျော်သည်။
ရန်လုံကျိုင်း ပြုပြင်ထိန်းသိမ်းရေး စခန်းအဟောင်းကို  ဆေးကုသခန်းနှင့် ပြည်လည် ထူထောင်ရေးစခန်း ဖွင့်လှစ်ရန် အစီအစဉ်မရှိ
By ဦးလွင် 
လောက်ကိုင်မြို့တွင် ရန်လုံကျိုင်း ပြုပြင်ထိန်းသိမ်းရေး စခန်းအဟောင်းကို မူးယစ်ဆေးဝါး သုံးစွဲသူများအတွက် ဆေးကုသခန်းနှင့် ပြည်လည်ထူထောင်ရေးစခန်း ဖွင့်လှစ်ပေးနိုင်ရန် အစီအစဉ်မ ရှိသေးကြောင်း ပြည်ထဲရေးဝန်ကြီးဌာန ဒုတိယဝန်ကြီး ဗိုလ်မှူးချုပ်ကျော်ဇံမြင့်က ပြောကြားသည်။
ကိုးကန့်ဒေသတွင် မူးယစ်ဆေးဝါကြောင့် လူ့အရင်းအမြစ်များ လေလွင့်ဆုံးရှုံးခြင်းမှ ကာကွယ် ရန်အတွက် ရန်လုံကျိုင်း ပြုပြင်ထိန်းသိမ်းရေး စခန်းအဟောင်းကို မူးယစ်ဆေးဝါး သုံးစွဲသူများအတွက် ဆေးကုသခန်းနှင့် ပြည်လည်ထူထောင်ရေးစခန်း ဖွင့်လှစ်ရန် အစီအစဉ်ရှိမရှိ လောက်ကိုင်မဲဆန္ဒနယ်မှ ဦးကျော်နီ နိုင်ကမေးမြန်ရာတွင် အစီအစဉ်မရှိကြောင်း ဒုတိယဝန်ကြီး ဗိုလ်မှူးချပ် ကျော်ဇံမြင့်က ဖြေကြားခဲ့သည်။
ကိုးကန့် ကိုယ်ပိုင်အုပ်ချုပ်ခွင့်ရ ဒေသတွင် မူးယစ်ဆေးဝါး သုံးစွဲသူများအား ဆေးကုသပေး ခြင်းကို လောက်ကိုင်ခရိုင် ဆေးရုံကြီးတွင် မူးယစ်ဆေးစွဲ ရောဂါကုဌာနတွင် ဆေးကုသနိုင်ကြောင်းနှင့် လာရှိုး ပြန်လည်ထူထောင်စခန်းတွင်လည်း ရက်သတ္တပတ် ၁၀ ပတ်အကြာ ပြန်လည်ထောင်ရေး အတွက် လေ့ကျင့်ပေးနေကြောင်း  ဒုတိယဝန်ကြီး ဗိုလ်မှူးချုပ် ကျော်ဇံမြင့်က ဇန်နဝါရီလ (၁၈)ရက် နေ့က ကျင်းပသည့် ပြည်သူ့လွှတ်တော် အစည်းအဝေးတွင် ပြောကြားခဲ့သည်။
ကိုးကန့်ဒေသတွင် မူးယစ်ဆေးဝါး တားဆီးရေးလုပ်ငန်းများကို သက်ဆိုင်ရာက အရှိအဟုန်ဖြင့် ဆောင် ရွက်နေသော်လည်း လက်ရှိ၌ ကိုးကန့်ဒေသတွင် ခေတ်သစ်မူးယစ်ဆေးဝါးများ အဆမတန် ပေါများ လာကြောင်းနှင့် ကိုးကန့်ဒေသတွင် လူငယ်များမှလည်း မူးယစ်ဆေးဝါး သုံးစွဲသည်ကို အလေ့ အထတစ်ခု ဖြစ်ထွန်းနေပြီး မူးယစ်ဆေးဝါး၏ သားကောင် ရောက်ရှိနေကြောင်းလည်း လောက်ကိုင် မဲဆန္ဒနယ်မှ ပြည်သူ့လွှတ်တော် ကိုယ်စားလှယ် ဦးကျော်နီနိုင်က လွှတ်တော်တွင် မေးမြန်းရင်း ထည့်သွင်း ပြောကြားခဲ့သည်။
လောက်ကိုင်မြို့ရှိ ရန်လုံကျိုင်း ပြုပြင်ထိန်းသိမ်းရေး စခန်းအဟောင်း မြေနေရာသည် ကိုးကန့် ကိုယ်ပိုင်အုပ်ချုပ်ခွင့်ဒေသ ဦးစီးအဖွဲ့ပိုင် မြေနေရာဖြစ်ကြောင်းနှင့် မြေဧရိယာ(၄.၅)ဧက ကျယ်ဝန်ပြီး ယင်းစခန်းဟောင်းအတွင်း နှစ်ထပ်တိုက်တစ်လုံးနှင့် တစ်ထပ်တိုက်အခန်းငယ် (၁၆)လုံး ရှိကြောင်း လည်း ပြည်ထဲရေးဝန်ကြီးဌာန ဒုတိယဝန်ကြီး ဗိုလ်မှူးချုပ် ကျော်ဇံမြင့်က ပြောကြားသည်။
စက်သုံးဆီ တစ်လီတာ ၅၀၀ ထက် ပိုမရောင်းရန် သတ်မှတ်
By မဇ္ဈိမ 
စက်သုံးဆီ ဒီဇယ် တစ်လီတာကို ၅၀၀ ထက်ပိုမရောင်းရန် မြန်မာနိုင်ငံ စက်သုံးဆီ တင်သွင်းရောင်းချ ဖြန့်ဖြူးရေးအသင်းက ဇန်နဝါရီလ ၁၈ ရက် ရက်စွဲဖြင့် ထုတ်ပြန် ကြေညာလိုက်သည်။
ဈေးကွက်အတွင်း ရောင်းချနေသည့် စက်သုံးဆီ လက်လီဈေးနှုန်းသည် ပေါက်ဈေးထက် များစွာ ကွာဟနေခြင်းကြောင့် ဈေးနှုန်းသတ်မှတ်ချက်အတိုင်း ရောင်းချနိုင်ရန် အကြောင်းကြားသည်ဟု လည်း ထုတ်ပြန်ချက်တွင် ပါရှိသည်။
သတ်မှတ်ဈေးနှုန်းများအဖြစ် ဒီဇယ် တစ်လီတာကို ၅၀၀ ကျပ်၊ Ron 92 တစ်လီတာလျင် ၅၅၀ ကျပ်၊ အဆင့်မြင့် ဒီဇယ်ဆီ တစ်လီတာလျင် ၅၆၀ ကျပ်နှင့် Ron 95 တစ်လီတာလျင် ၆၆၀ ကျပ် သတ်မှတ်ထားသည်။
အရောင်းဆိုင်များတွင် ရောင်းချလျက်ရှိသော လက်လီ ဈေးနှုန်းမှာ လက်ရှိတွင် များစွာ ကွာဟလျက်ရှိကြောင်း စိစစ်တွေ့ရှိရသဖြင့် အများပြည်သူများ ဝယ်ယူသုံးစွဲမှု အဆင်ပြေစေရန် သတ်မှတ်ထားသည့် ဈေးနှုန်းများဖြင့်သာ ရောင်းချပေးရန် စက်သုံးဆီ တင်သွင်းရောင်းချ ဖြန့်ဖြူးရေးအသင်းက တိုက်တွန်းထားသည်။
ထုတ်ပြန်ကြေညာချက်တွင် ရေနံထွက် ပစ္စည်းများ တင်သွင်းသိုလှောင် သယ်ယူချက်လုပ်ဖြန့်ဖြူး ရောင်းချခြင်း လုပ်ငန်းများ ထိန်းသိမ်း ကြီးကြပ်ရေး ကော်မတီ၊ မြန်မာ့ရေနံထွက် ပစ္စည်း ရောင်းချရေး လုပ်ငန်း(နေပြည်တော်)၊ တိုင်းရောင်းဝယ်ရေး အရာရှိရုံး (ရန်ကုန်တိုင်း)၊ မန္တလေးတိုင်း စက်သုံးဆီ တင်သွင်းရောင်းချ ဖြန့်ဖြူးရေး အသင်းတို့ထံ မိတ္တူ ပေးပို့ထားသည်။
မြန်မာနိုင်ငံ စက်သုံးဆီ တင်သွင်းရောင်းချ ဖြန့်ဖြူးရေးအသင်းသည် ရေနံထွက် ပစ္စည်းများ တင်သွင်းသိုလှောင် သယ်ယူချက်လုပ်ဖြန့်ဖြူး ရောင်းချခြင်း လုပ်ငန်းများ ထိန်းသိမ်း ကြီးကြပ်ရေး ကော်မတီ၏ လမ်းညွှန်ချက်ဖြင့် ၂၀၁၅ ခုနှစ် ဧပြီ ၂၇ ရက်တွင် ဖွဲ့စည်းခဲ့သည်။
ဆင်းရဲမှု လျော့ချရန် ယူရိုသိန်း ၁၀၀  ဂျာမဏီ ကြားဖြတ် လှူဒါန်း
မြန်မာနိုင်ငံလူဦးရေ၏ ၇၀ ရာခိုင်နှုန်းသော ကျေးလက်နေ ပြည်သူများ၏ လူနေမှုဘဝများ ဖွံ့ဖြိုးရန်နှင့် ဆင်းရဲမှု လျော့ချရန် ရည်ရွယ်လျက် ယူရိုသိန်း ၁၀၀ ကို လှူဒါန်းသွားမည်ဟု မြန်မာနိုင်ငံဆိုင်ရာ ဂျာမဏီသံရုံးက ထုတ်ပြန်သည်။
“ကျေးလက်ဒေသ ဆင်းရဲမွဲတေမှု လျော့ချနိုင်ရေးဟာ နှစ်နိုင်ငံကြား ပူးပေါင်းဆောင်ရွက်ခြင်းရဲ့ အဓိက ဦးစားပေးကဏ္ဍ တစ်ခုဖြစ်ပါတယ်။ ကျနော်တို့ဟာ ပေးထားတဲ့ ကတိများအတိုင်း လက်တွေ့ အကောင်အထည်ဖေါ် ဆောင်ရွက်နေပါတယ်” ဟု မြန်မာနိုင်ငံဆိုင်ရာ ဂျာမန် သံအမတ်ကြီး H.E. Christian-Ludwig Weber Lortsch က ပြောသည်။
ပြီးခဲ့သည့်နှစ် နိုဝင်ဘာ ရက်ရွေးကောက်ပွဲကို အောင်မြင်စွာ ကျင်းပနိုင်ခြင်းအတွက် ဂျာမဏီ နိုင်ငံက များစွာ ဂုဏ်ယူသည်ဟုလည်း ဖေါ်ပြထားပြီး ဒီမိုကရေစီလမ်းစဉ်ကို ဦးတည်ကူးပြောင်း နေသည့် နိုင်ငံတစ်ခုအတွက် ထိုက်တန်သည့် ဂုဏ်ပြုမှုဟုလည်း ထုတ်ပြန်ချက်တွင် ဆိုထားသည်။
“ယခုအခါ ငြိမ်းချမ်းစွာနဲ့ ဒီမိုကရေစီလမ်းစဉ်ကို ဦးတည်ကူးပြောင်းနေပါပြီ။ ယခုကဲ့သို့ ပြုမူ ဆောင်ရွက်နိုင်ခြင်းအပေါ် ဂုဏ်ယူလေးစားခြင်းနှင့် ကူညီထောက်ပံ့ပေးခြင်းတို့ဖြင့် လွန်စွာမှ ထိုက်တန်လှပါတယ်” ဟုလည်း H.E. Christian-Ludwig Weber Lortsch က ပြောခဲ့သေးသည်။
ပြီးခဲ့သည့် သြဂုတ်လအတွင်း မြန်မာနိုင်ငံအဝှမ်း ရေကြီး ရေလျှံမှုများ ဖြစ်ပေါ်ခဲ့ရာတွင် တစ်ခုအပါအဝင် ဖြစ်သော စစ်ကိုင်းတိုင်း ကလေးဒေသအတွင်းရှိ ပြည်သူ ၅၀၀၀၀ နှင့် ရေဘေးသင့် ဒေသ ၃၂ ရွာအတွက် တံတားများလမ်းများ ဆောက်လုပ်ရာတွင်လည်း ဂျာမဏီနိုင်ငံက ကူညီပေးလျက်ရှိသည်။
ကျေးလက်ဖွံ့ဖြိုးရေးအတွက် ဂျာမဏီနိုင်ငံမှ လှူဒါန်းသည့် ယူရို သိန်း ၁၀၀ အတွက် မြန်မာနိုင်ငံ၏ မွေးမြူရေး ရေလုပ်ငန်းနှင့် ကျေးလက်ဒေသဖွံ့ဖြိုးရေး ဝန်ကြီးဌာနကမှ အကောင်အထည်ဖေါ်ရန် တာဝန်ပေးအပ်ထားသည်။
ပုသိမ်ကြီးမြို့နယ်တွင် လယ်လုပ်သားရှားမှုကြောင့် စပါးစိုက်ရန်အခက်ကြံု
By အောင်ကိုဦး 
မန္တလေး၊ ဇန်နဝါရီ ၁၉ ။             ။ မန္တလေးတိုင်းဒေသကြီး၊ ပုသိမ်ကြီးမြို့နယ်အတွင်းရှိ လယ်ပိုင်ရှင်တောင်သူများမှာ လယ်ယာလုပ်သားများ ရှားပါးလာခြင်းကြောင့် စပါးစိုက်ပျိုးရန်အတွက် အခက်အခဲများတွေ့နေရသည်ဟု ဒေသခံတောင်သူများ ကဆိုသည်။
တောင်သူမျိုးဆက်သစ်အများစုသည် မြို့ပေါ်သို့တက်၍ ဖုန်းပြင်သင်တန်း၊ အီလက်ထရောနစ်သင်တန်း၊ ရွှေပန်းတိမ်၊ဝပ်ရှော့များနှင့်တစ်ချို့မှာ ပန်းရံနေ့စားအဖြစ်လုပ်ကိုင်နေကြခြင်းကြောင့် လယ်ယာလုပ်သားရှားပါးလာခြင်းဖြစ်သည်ဟု ကျွဲရေကုန်းကျေးရွာမှ လယ် ၁၃ဧကပိုင်သည့် အသက် ၆၈ နှစ်အရွယ်ရှိ ဦးထွန်းဖေ ကပြောသည်။
"""အခုဖြစ်နေတာက လုပ်မယ့်သူမရှိတာပဲ။ငွေပေးနိုင်ရင်ကို လုပ်မယ့်သူမရှိဘူး။ကလေးတွေက တခြားအလုပ်ကိုပဲစိတ်ဝင်စား နေကြတယ်။မိရိုးဖလာအလုပ်ကို လှည့်မကြည့်ကြတာများတယ်။ လက်ရှိကတော့ ရှိတဲ့လုပ်မယ့်သူလောက်နဲ့ပဲ ရအောင်စိုက်နေရတယ်။""ဟု ကျွဲရေကုန်းကျေးရွာမှ လယ် ၁၃ဧကပိုင် အသက် ၆၈ နှစ်အရွယ်ရှိ ဦးထွန်းဖေ ကပြောသည်။"
လယ်ယာလုပ်သားရှားပါးလာခြင်းကြောင့် မြင်းခြံ၊ တောင်သာ၊ ငါန်းဇွန် စသည့်မြို့နယ်များရှိ လယ်ယာလုပ်သားများကို ဌားရမ်းစိုက်ပျိုးနေရခြင်းကြောင့် စိုက်ပျိုးစရိတ်များလည်း ပိုမိုကုန်ကျမှုများ လာကြောင်းဒေသခံများကဆိုသည်။
"ဆင်ရွာကြီးကျေးရွာမှလယ် ၆ ဧက ပိုင်ဆိုင်သည့်အသက်၆၀အရွယ် ဒေါ်ဂွက်ထော်က ""ခေတ်က စကားပြောတာပဲ။ ဗွက်ထဲကိုမဆင်းချင်ကြတော့ဘူး။အပင်ပန်းမခံချင်ကြတော့ဘူး။မြို့ပေါ်တက်လုပ်ရင် တစ်ရက် သုံးထောင်လေးထောင်ရနေတော့ လယ်စိုက်တဲ့ဘက်ကိုလှည့်မကြည့်ကြဘူး။လုပ်မယ့်သူကို နယ်ရွာတွေဘက်တက်ရှာနေရတယ်။အဲဒီလိုလူရှားလာတော့ လယ်ရောင်းတာတွေဖြစ်လာတယ်။""ဟုပြောသည်။"
လယ်တစ်ဧကတွင် ကောက်စိုက်သူ ၁၀ဦးမှ ၁၂ ဦးအထိ ဌားရမ်းလုပ်ကိုင်နေရပြီးတစ်ရက်ကို ၃၀၀၀ကျပ်မှ၃၅၀၀ကျပ်အထိ ပေးရသည့်အပြင် ထမင်းပါကြွေးရေကြောင်း ဒေသခံများကဆိုသည်။
"""ဟိုတုန်းကတော့ သူ့လယ်ကိုယ်ကူစိုက်၊ကိုယ်လယ်သူကူစိုက်ဒီလိုပဲလုက်လာကြတာပါ။အခုဟာကတော့ ဌားဖို့ကိုခက်လာတယ်။""ဟု ပဲလှော်ဖိုကျေးရွာမှ မဌေးဌေး ကပြောသည်"
လယ်ယာလုပ်သားရှားပါမှုသည် ၂၀၁၂ ခုနှစ်မှစတင်ဖြစ်ခဲ့ပြီး ၂၀၁၄ခုနှစ်နောက်ပိုင်းတွင် သိသိသာသာ လုပ်သားရှားပါးခဲ့သည်ဟု ဒေသခံများကဆိုသည်။
နိုင်/ကျဉ်းအားလုံး ပြန်လွှတ်ပေးရန် အမေရိကန် ဒုနိုင်ငံခြားရေးဝန်ကြီး ဦးသိန်းစိန်အား တိုက်တွန်း
By ဘန်ကောက်ပို့စ် 
ပြီးခဲ့သည့်နိုဝင်ဘာ သမိုင်းဝင်ရွေးကောက်ပွဲပြီးနောက်ပိုင်း ပထမဆုံး လာရောက်သည့် အမေရိကန်သံတမန် ဒုတိယနိုင်ငံခြားရေးဝန်ကြီးက လာမည့်လအတွင်း ဒေါ်အောင်ဆန်းစုကြည် ဦးဆောင်သည့် NLD အစိုးရသစ်အား အာဏာလွှဲပြောင်းခြင်း မပြုမီ ဖမ်းဆီးထားသော နိုင်ငံရေးအကျဉ်းသား အားလုံးကို ပြန်လွှတ်ပေးရန် သမ္မတ ဦးသိန်းစိန်အား ဇန်နဝါရီ ၁၈ ရက်က တိုက်တွန်းခဲ့သည်။
မြန်မာနိုင်ငံ၏ အရပ်သားတစ်ပိုင်းအစိုးရသည် နိုဝင်ဘာရွေးကောက်ပွဲအား ကျင်းပခြင်းဖြင့် ပြုပြင်ပြောင်းလဲမှုများကို အမြင့်ဆုံးဖော်ဆောင်ခဲ့ရာ ရွေးကောက်ပွဲတွင် ဒေါ်အောင်ဆန်းစုကြည်၏ အတိုက်အခံ ပါတီက နေရာများစွာ အနိုင်ရခဲ့သည်။
အစိုးရ၏ ပြုပြင်ပြောင်းလဲမှုများတွင် ဆယ်စုနှစ် ငါးခု ကျော်ကြာ စစ်အုပ်ချုပ်ရေးဖြင့် အာဏာပြင်းထန်စွာ အုပ်ချုပ်မှုအောက်တွင် နှစ်ရှည်အကျဉ်းချခံရသည့် နိုင်ငံရေးသမားများ ရာနှင့်ချီ၍ ပြန်လွှတ်ပေးခဲ့ခြင်း ကလည်း အပါအဝင်ဖြစ်သည်။
နေပြည်တော်တွင် ကျင်းပသည့် ဆွေးနွေးမှုများတွင် အမေရိကန် ဒုတိယနိုင်ငံခြားရေးဝန်ကြီး အန်ထော်နီ ဂျေ ဘလင်ကင်က သမ္မတဦးသိန်းစိန်၊ ဒေါ်အောင်ဆန်းစုကြည်နှင့် တပ်မတော်ထိပ်တန်း အရာရှိ များနှင့် တွေ့ဆုံခဲ့ပြီး ငြိမ်းချမ်းရေးဖော်ဆောင်မှုနှင့် ရွေးကောက်ပွဲ အောင်မြင်မှုများကို ချီးကျုးခဲ့သည်။
သို့သော် ဦးသိန်းစိန်အစိုးရအား ပြီးခဲ့သည့်လများအတွင်းက ဖမ်းဆီးမှုများအပါအဝင် ကျန်ရှိနေသေးဆဲ နိုင်ငံရေးအကျဉ်းသား အားလုံးကို ပြန်လွှတ်ပေးရန်နှင့် ဖိနှိပ်မှုခေတ်ဟောင်း ကာလများဆီ ပြန်လှည့် သွားမည်ကို စိုးရိမ်စရာဖြစ်စေကြောင်း တိုက်တွန်းပြောဆိုခဲ့သည်။
“တကယ့်ပြုပြင်ပြောင်းလဲရေးတစ်ရပ်က နိုင်ငံရေး အကျဉ်းသား ၁၃၀၀ ကျော်လောက်ကို ပြန်လွှတ်ပေးလိုက်တဲ့ လုပ်ဆောင်ချက်ပါပဲ။ ဒါပေမယ့် ထောင်ထဲမှာ နိုင်ငံရေးအကျဉ်းသားတွေ ကျန်နေသေးသလို တရားစွဲဆိုခံထားရတဲ့ အမှုတွေလည်း ရှိနေသေးပါတယ်။”ဟု ၎င်းက ပြောသည်။
“အမှန်တကယ် ပြုပြင်ပြောင်းလဲရေးအတွက်ဆို နိုင်ငံရေးအကျဉ်းသားအားလုံးကို ပြန်လွှတ်ပေးရလိမ့်မှာဖြစ်ပါတယ်။ ဒါမှ အသွင်ကူးပြောင်းရေးဆိုတာ ပြည့်စုံမှာပါ။ ဒါမှ အစိုးရသစ်လက်ထက်မှာ နိုင်ငံရေး အမြင်ကြောင့် ထောင်ချခံရတာ တစ်ယောက်မှ ရှိမနေမှာကဖြစ်ပါတယ်။”ဟု အမေရိကန် ဒုတိယ နိုင်ငံခြားရေးဝန်ကြီး ပြောဆိုတိုက်တွန်းခဲ့သည်။
တပ်ကိုယ်စားလှယ် ရန်ကုန်တိုင်းဝန်ကြီးချုပ်ဖြစ်လာနိုင်ဟု ဝေဖန်မှုထွက်ပေါ်
By ဟိန်းကိုစိုး 
ရန်ကုန်၊ ဇန်နဝါရီ ၁၉ ။ ။ ကာကွယ်ရေးဦးစီးချုပ်မှတင်သွင်းသည့် တပ်မတော်သားကိုယ်စားလှယ်လည်းဖြစ်၊ တပ်မတော်ကာကွယ်ရေး ဦးစီးချုပ်ဟောင်း ဦးသန်းရွှေ၏ သားမတ်လည်းဖြစ်သူက ရန်ကုန်တိုင်းဝန်ကြီးချုပ် ဖြစ်လာနိုင်သည်ဟု နိုင်ငံရေးလေ့လာ သုံးသပ်သူ ဒေါက်တာရန်မျိုးသိန်းက ၎င်း၏ လူမှုကွန်ယက်စာမျက်နှာကတစ်ဆင့် ဝေဖန် သုံးသပ်ထားသည်။
"""၂၀၁၁ ခုနှစ် မတ်လကုန်ပိုင်း တိုင်းဒေသကြီးနှင့် ပြည်နယ်အစိုးရအဖွဲ့များ ဖွဲ့စည်းခဲ့သည့် သာဓကများနှင့် ဆက်စပ်စဉ်းစားမည်ဆိုလျှင်၊ ဗိုလ်မှူးချုပ်သိန်းနိုင်သည် ရန်ကုန်တိုင်းဒေသကြီးအစိုးရအဖွဲ့၏ ဝန်ကြီးချုပ် ဖြစ်လာမည်လား စဉ်းစားဖွယ်ရာဖြစ်သည်။"" ဟု ဒေါက်တာရန်မျိုးသိမ်းက သုံးသပ်ထားသည်။"
ရန်ကုန်တိုင်းလွှတ်တော်အတွက် တပ်မတော်သားလွှတ်တော်ကိုယ်စားလှယ်များ စာရင်းတွင် ဗိုလ်မှူးချုပ်အဆင့်ရှိသူတစ်ဦးတည်း ပါဝင်သူ ဗိုလ်မှူးချုပ် သိန်းနိုင်သည် ကာချုပ်ဟောင်းဦးသန်းရွှေ၏ သားမက်တစ်ဦးလည်းဖြစ်သည့်အပြင်၊ NLD ဥက္ကဋ္ဌ ဒေါ်အောင်ဆန်းစုကြည်နှင့် တပ်ချုပ်ဟောင်းဦးသန်းရွှေ၊ လက်ရှိတပ်ချုပ် ဗိုလ်ချုပ်မှူးကြီးမင်းအောင်လှိုင်တို့နှင့် တွေ့ဆုံဆွေးနွေးထားမှုများအရ ရန်ကုန်တိုင်း ဝန်ကြီးချုပ်အဖြစ် ခန့်အပ်နိုင်သည်ဟုလည်း ဝေဖန်ထားသည်။
ပြည်ခိုင်ဖြိုးပါတီ ၂၀၁၀ ရွေးကောက်ပွဲတွင် အနိုင်ရရှိခဲ့စဉ်က ကရင်ပြည်နယ် ဝန်ကြီးချုပ်ခန့်အပ်ရန် ဗိုလ်မှူးချုပ် အဆင့်ရှိသူတစ်ဦးဖြစ်သည့် ဗိုလ်မှူးချုပ် ဇော်မင်းကို ပြည်နယ်တပ်ကိုယ်စားလှယ်အဖြစ်ခန့်အပ်ကာ ထိုမှ တစ်ဆင့် သမ္မတဦးသိန်းစိန်က ပြည်နယ်ဝန်ကြီးချုပ်အဖြစ် ခန့်အပ်ခဲ့ဖူးသည်။
"ရန်ကုန်တိုင်းဝန်ကြီးချုပ်ခန့်အပ်ရေးနှင့် ပက်သက်ပြီး အမျိုးသားဒီမိုကရေစီအဖွဲ့ချုပ် ဗဟိုအလုပ်အမှုဆောင် ဦးထွန်းထွန်းဟိန်က ""ဝန်ကြီးချုပ်ကိုဖွဲ့စည်းပုံအရ သမ္မတကပဲခန့်ရမှာပါ၊ အဲဒီတော့သမ္မတခန့်ပြီးမှပဲသိနိုင်မယ်။ ကာချုပ်က ဗိုလ်မှူးချုပ်ကို ထည့်ထားလို့ သူဖြစ်နိုင်တယ်ဆိုတာကတော့ ပြောနေဝေဖန်နေသူတွေရဲ့ သဘော ထားပဲဖြစ်ပါ တယ်။ အစိုးရအဖွဲ့အတွက်ကိုလည်း ဆုံးဖြတ်ထားရင်တော့ ထုတ်ပြန်ပေးနိုင်မှာပေါ့။ လွှတ်တော် ကိစ္စတွေပြီးမှ အစိုးရကိစ္စလုပ်နိုင်မှာပါ။"" ဟုဆိုသည်။"
၂၀၀၈ခုနှစ်ဖွဲ့စည်းပုံအခြေခံဥပဒေအရ တိုင်းနှင့် ပြည်နယ်ဝန်ကြီးချုပ်များကို နိုင်ငံတော်သမ္မတက အဆိုပြုပြီး သက်ဆိုင်ရာတိုင်း၊ ပြည်နယ်လွှတ်တော်များကအတည်ပြုခန့်အပ်ရမည်ဖြစ်သည်။
"ရန်ကုန်တိုင်းဝန်ကြီးချုပ်ခန့်အပ်ရေးနှင့် ပတ်သက်ပြီး လက်ရှိတိုင်းလွှတ်တော် တာမွေမဲဆန္ဒနယ်အမှတ် ကိုယ်စားလှယ် ဦးအေးသိန်းက ""ပြီးခဲ့တဲ့အစိုးရတုန်းကတော့ အရမ်းသိသာတယ်။ တပ်ဖက်မှာ ရာထူးအမြင့်ဆုံး ဦးမြင့်ဆွေဆိုတာ၊ အခုတော့မပြောတတ်ဘူး။ ဒါပေမယ့် NLD ရဲ့ ပြည်သူ့အစိုးရထူထောင်မယ်ဆိုတဲ့ ရည်ရွယ်ချက်ရှိတော့ ပြည်သူနဲ့နီးတဲ့သူ၊ ရွေးကောက်ခံရတဲ့သူတွေထဲက ခန့်မယ်လို့လည်းထင်တယ်။ တပ်က ဗိုလ်မှူးချုပ် တစ်ယောက်ထည့်တယ်ဆိုတာက သူတို့ဖက်ကလျာထားတာဖြစ်နိုင်သလို နယ်လုံအတွက်လည်းဖြစ်နိုင်တယ်။"" ဟု သုံးသပ်သည်။"
ဇန်နဝါရီလ ၁၈ရက် ပြည်ထောင်စုရွေးကောက်ပွဲကော်မရှင်သို့ တပ်မတော်ကာကွယ်ရေးဦးစီးချုပ်က ပေးပို့သည့် တိုင်းနှင့် ပြည်နယ်တပ်မတော် လွှတ်တော်ကိုယ်စားလှယ် ၂၂၁ဦးတွင် ဗိုလ်မှူးချုပ်အဆင့်ရှိသူ ဗိုလ်မှူးချုပ် သိန်းနိုင်တစ်ဦးတည်းသာ ရန်ကုန်တိုင်းလွှတ်တော် တပ်မတော်သားကိုယ်စားလှယ်အဖြစ် ပါရှိနေသည်။
မန္တလေးတိုင်းဒေသကြီး အစိုးရအဖွဲ့၏ မြို့သာစက်မှုဇုန်စီမံကိန်း တားဆီး၍ ဖမ်းခံထားရသူကို ပထမဆုံးအကြိမ်ရုံးထုတ်
By အောင်ကိုဦး 
မန္တလေး၊ဇန်နဝါရီ ၁၉ ။          ။ မန္တလေးတိုင်းဒေသကြီး၊ မြင်းခြံခရိုင်ရှိ တိုင်းဒေသကြီးအစိုးရအဖွဲ့၏ မြို့သာစက်မှုဇုန် စီမံကိန်းဆောင်ရွက်ရန်သိမ်းယူခဲ့သော လယ်ယာမြေများ ကာလပေါက်ဈေးဖြင့်   လျှော်ကြေးရရှိရန်နှင့်လျော်ကြေးမပေးသေးဘဲစီမံကိန်းဆောင်ရွက်နေသည်ဟုဆိုကာ တားဆီးခဲ့သောဒေသခံများအနက် တစ်ဦးဖြစ်သူ ကိုဝင်းဦးကို ဇန်နဝါရီလ ၁၉ ရက်၊မွန်းလွဲ ၂ နာရီက ငါန်းဇွန်မြို့နယ်တရားရုံးတွင် ပထမဆုံးအကြိမ်အဖြစ်ရုံးထုတ်စစ်ဆေးခဲ့သည်။
အဆိုပါလယ်ယာမြေများ ကာလပေါက်ဈေးဖြင့် လျှော်ကြေးရရှိရန် ဆောင်ရွက်သည်ဟုဆိုကာ ၂၀၁၆ခုနှစ် ဇန်နဝါရီလ ၁၁ ရက်၊ညနေ ၅ နာရီတွင် ကိုဝင်းဦးနေထိုင်သည့်   တောင်အောက်ကျေးရွာသို့ လာရောက်၍ ငါန်းဇွန်မြို့နယ်ရဲတပ်ဖွဲ့မှ ပုဒ်မ ၄၄၇၊၁၄၃၊၁၄၇၊၅၀၅(ခ) တို့ဖြင့်ဖမ်းဆီးခဲ့ခြင်းဖြစ်သည်ဟု ဖမ်းဆီးခံထားရသူ ကိုဝင်းဦးကဆိုသည်။
"""လာဖမ်းမှသိတာပါ။ ဘာကြောင့်ဖမ်းမှန်းမသိဘူး။ အခုအဖမ်းခံရတာက မတရားအဖမ်းခံရတာပါ။ သူတို့စီမံကိန်းဆောင်ရွက်တဲ့အချိန် ကျွန်တော်တို့ရွာသူရွာသားတွေ ကတားတယ်။ ဆက်မလုပ်ဖို့တားကြတာပေါ့။ အများကြီးတားကြတာပါ။ အဲဒီအထဲကနေ ကျွန်တော့်ကိုလာဖမ်းတာပါ ""ဟု ကိုဝင်းဦးကပြောသည်။"
၂၀၁၄ခုနှစ်တွင် မြို့သာမြို့၊ ငါန်းဇွန်မြို့၊ မန္တလေးမြို့ များပေါ်သို့တက်၍ ဒေသခံ ၂၀၀ ဦးကျော်တို့က ဆန္ဒဖော်ထုတ်မှုများကို လေးကြိမ်ပြုလုပ်ခဲ့ကြပြီး ၂၀၁၅ခုနှစ်ဖေဖော်ဝါရီလက   လျော်ကြေးမယူသေးသည့် လယ်ယာမြေဧက တစ်ထောင်ကျော်ထဲသို့ စီမံကိန်း လာရောက်ဆောင်ရွက်နေသည်ကို သံဗို၊ တောင်အောက်၊ လိပ်ဝပ်တော၊ ရွာစိုက်နှင့် လက်ပံကျင်းကျေးရွာတို့မှ ဒေသခံ ၃၀၀ဦးကျော်က တားဆီးခဲ့ကြခြင်းဖြစ်ကြောင်း ဒေသခံများကဆိုသည်။
"လက်ပံကျင်းကျေးရွာမှ လယ်ယာမြေ ၁၀ ဧက အသိမ်းခံရသူ မအေးနှင်းက ""တားတုန်းကသူတစ်ဦးတည်းမဟုတ်ဘူး။ အားလုံးတားကြတာပါ။ ဖမ်းရင်အကုန်ဖမ်းလေ။ တစ်ယောက်တည်းဖမ်းတာဟာ နင်တို့လည်းသတိထား အချိန်မရွေးဖမ်းလို့ရတယ်ဆိုပြီး ခြိမ်းခြောက်တာပဲ။ ဒီလိုဖမ်းတာမကျေနပ်ဘူး။ ကျွန်မတို့မြေက ဘယ်သူမှလျော်ကြေးယူမထားဘူး။ အားလုံးက ကာလပေါက်ဈေးပေးမှယူမှာပဲ ""ဟုပြောသည်။"
အဆိုပါသိမ်းဆည်းလယ်ယာမြေများကို တိုင်းဒေသကြီးအစိုးရအဖွဲ့မှ ယာမြေ တစ်ဧက သိန်း၂၀၊စားကျက်မြေတစ်ဧက ၅ သိန်းနှုန်းပေးလျှော်သည်ကို ဒေသခံများကမယူခြင်းဖြစ်ပြီး လက်ရှိ ကာလပေါက်ဈေး၊ ယာမြေတစ်ဧက သိန်း၁၀၀ နှင့်စာကျက်မြေတစ်ဧက သိန်း၈၀ အထိပျမ်းမျှပေါက်ဈေးရှိသည်ဟု ဒေသခံများကဆိုသည်။
"ယင်းကိစ္စနှင့်ပတ်သက်၍ ငါန်းဇွန်မြို့နယ်ရဲတပ်ဖွဲ့မှ တာဝန်မှူး က ""၂၀၁၅ ခုနှစ် ဇူလိုင် ၁၅ ရက်ကတည်းက ဖမ်းဝရမ်းထုတ်ပြီးသားပါ။ ဒါကို အခုဖမ်းတာပါ။ ဘာမှပြောစရာမရှိပါဘူး။""ဟုပြောသည်။"
အရေးပေါ်ညီလာခံကျင်းပရန် ကြံ့ခိုင်ရေးပါတီ ဆွေးနွေး
By မင်းမင်း 
(နေပြည်တော်၊ ဇန်နဝါရီ ၁၉)။ ။ ပါတီ၏ ဖွဲ့စည်းပုံအား ပယ်ဖျက်၊ ဖြည့်စွက်မည့် ညီလာခံတစ်ရပ် ကျင်းပရေးအတွက် ဗဟိုအလုပ်အမှုဆောင်ကော်မတီ၏ တံခါးပိတ်အစည်းအဝေးတွင် ဇန်နဝါရီ ၁၉ရက်က ဆွေးနွေးကြသည်ဟု ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီမှ ဗဟိုအလုပ်အမှုဆောင်တစ်ဦးဖြစ်သူ ဦးလှသိန်းဆွေက ပြောသည်။
"""ညီလာခံကို အရေးပေါ်ညီလာခံလုပ်မလား၊ ပုံမှန်ငါးနှစ်တစ်ကြိမ်လုပ်မလား အဲ့ဒါကိုပဲ ဆွေးနွေးတာကို မပြတ်ဘူး"" ဟု ဦးလှသိန်းဆွေက ပြောသည်။"
ရွေးကောက်ပွဲအပြီး ပထမဆုံးအကြိမ်ပြုလုပ်သော တိုင်းနှင့်ပြည်နယ်များမှ ပါတီဥက္ကဌများဖြစ်သူ ဝန်ကြီးချုပ်များ တက်ရောက်သည့် ပါတီဗဟိုအလုပ်အမှုဆောင်ကော်မတီဝင်အစည်းအဝေးကို နေပြည်တော်ရှိ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီဌာနချုပ်တွင် ဇန်နဝါရီ ၁၉ရက်က ကျင်းပပြုလုပ်ခဲ့ခြင်း ဖြစ်သည်။
"""အရေးပေါ်ညီလာခံဆိုလို့ရှိရင် ဗဟိုကော်မတီဝင်တွေနဲ့ အဲ့ဒါတွေနဲ့ လုပ်လိုက်လို့ရတယ်လေ။ ပြီးတော့မှ ဖွံ့စည်းပုံစည်းမျဉ်းကို ပြင်စရာရှိတာတွေ ပြင်မယ်။ အဲ့ဒါကို အတည်ပြုမယ်။ ပြီးတော့မှ ဒီအတိုင်းလေးသွားနေပြီးမှ နောက်တစ်လနှစ်လကြာတဲ့အချိန်မှာ တို့ညီလာခံကြီးပေါ့နော်။ ငါးနှစ်သက်တမ်းအတွက် ညီလာခံကြီးလုပ်မယ်ပေါ့နော်။ အများစုကတော့ အဲ့လို သဘောတူကျတယ်။ တစ်ချို့ကျတော့လည်း နှစ်ခါခေါ်ရင် နှစ်ခါ ပင်ပန်းတယ်။ တစ်ခါထဲ အချိန်အတိုင်းအတာတစ်ခု သတ်မှတ်ပြီးတော့မှ ညီလာခံကြီး တစ်ခါထဲလုပ်ရင် ကောင်းမယ်ဆိုပြီးတော့ အဲ့ဒီညီလာခံလုပ်ဖို့ကို မပြတ်ဘူး"" ဟု ဦးလှသိန်းဆွေက ဆိုသည်။"
ထို့ကြောင့် အစည်းအဝေးကို လာမည့် နှစ်ပတ်အတွင်း ထပ်မံကျင်းပရန် လျာထားသည်။
ဇန်နဝါရီ ၁၉ရက် အစည်းအဝေးတွင် ဗဟိုအလုပ်အမှုဆောင်ကော်မတီဝင် ၁၂ဦးခန့်ကို ပါတီမှ ထုတ်ပယ်မည်ဟု   ပြင်ပတွင် သတင်းများထွက်ပေါ်နေသည့် အကြောင်းအရာများအား ဆွေးနွေးခဲ့ခြင်း မရှိခဲ့ဟု ဦးလှသိန်းဆွေက ပြောသည်။
ပြည်သူ့ငွေစာရင်းကော်မတီ  အစိုးရ၏ ၂၀၁၅-၁၆ ဘဏ္ဍာနှစ် ၆လပတ် ဖွံ့ဖြိုးမှု အစီရင်ခံစာ တိုင်းလွှတ်တော်တင်
By စည်သူမောင်မောင် 
ပုသိမ်၊ ဇန်နဝါရီ ၁၉ ။ ။ ဧရာဝတီတိုင်းဒေသကြီးအတွင်း ပညာရေးကဏ္ဍတွင် ၄၉၆ကျောင်းကို ဆောက်လုပ်ရေးကုမ္ပဏီ ၁၀၁ခုအား တင်ဒါစနစ်ဖြင့် တာဝန်ပေးထားခဲ့ကြောင်း ပြည်သူ့ငွေစာရင်း၊ စီမံကိန်းနှင့် ဘဏ္ဍာရေး၊ သမဝါယမ၊ စီးပွားရေးနှင့် ကုန်သွယ်လုပ်ငန်း ဖွံဖြိုးတိုးတက်ရေးကော်မတီက အစိုးရ၏ ၂၀၁၅ခုနှစ် ဧပြီလမှ စက်တင်ဘာလအတွင်း ၆လစာ အစီရင်ခံစာကို ဧရာဝတီတိုင်းလွှတ်တော်သို့ ဇန်နဝါရီ ၁၉ရက်က တင်သွင်းခဲ့သည်။
"""ပညာရေးကဏ္ဍတွင် အခြေခံပညာဦးစီးဌာနမှ ငွေလုံးငွေရင်းရန်ပုံငွေဖြင့် တိုင်းဒေသကြီးအတွင်း ၄၉၆ကျောင်းကို ယခု ဘဏ္ဍာရေးနှစ်တွင် ဆောက်လုပ်ရေးကုမ္ပဏီ ၁၀၁ခု သို့ တင်ဒါစနစ်ဖြင့် တာဝန်ပေးထားကြောင်း၊ ယင်းတို့၏ဆောက်လုပ်မှုအား ခွင့်ပြုရန်ပုံငွေဖြင့် အရည်အသွေးစံချိန် စံညွန်းပြည့်မီစေရေးအတွက် အဆင့်ဆင့် ကြီးကြပ်ကွပ်ကဲရန် အကြံပြုကြောင်း"" အား ကော်မတီမှ ဒေးဒရဲကိုယ်စားလှယ်ဦးသိန်းထွန်းမှ ဇန်နဝါရီလ၁၉ရက်က တိုင်းလွှတ်တော်အစည်းအဝေး၌ တင်ပြခဲ့သည်။"
"တိုင်းဒေသကြီးအစိုးရ ၁.၄.၂၀၁၅မှ ၃၁.၉.၂၀၁၅အထိ ၆လပတ် ဖွံဖြိုးမှုအစီအရင်ခံစာတွင် ကော်မတီ တွေ့ရှိချက် ၂၀ခု၌ ကျန်းမာရေးကဏ္ဍအနေဖြင့် ""ကုတင် ၅၀၀ဆေးရုံ ၁ ရုံ၊ ကုတင်၂၀၀ဆေးရုံ ၅ရုံ၊ ကုတင်၁၀၀ ဆေးရုံ ၂ရုံ၊ကုတင်၅၀ဆေးရုံ ၇ရုံ၊ ကုတင်၂၅ ဆေးရုံ ၁၁ရုံ၊ တိုက်နယ်ဆေးရုံ ၈၂ရုံ၊ ကျေးလက်ကျန်းမာရေးဌာန ၂၂၈ခု နှင့် ဌာနခွဲ ၁၁၈၉ခု ၊ ရောဂါတိုက်ဖျက်ရေးဌာနများ အပါအဝင် အခြားဌာန ၇၈ခုရှိကြောင်းနှင့် ကျန်းမာရေးဝန်ထမ်းများ ခန့်ထားနိုင်မှုတွင် ၂၈၁ဦး လစ်လပ်မှုရှိကြောင်း"" လွှတ်တော်သို့ လေ့လာတွေ့ရှိချက်အား တင်ပြခဲ့သည်။"
ပြည်တွင်းထုတ်လုပ်မှု နှင့် ဝန်ဆောင်မှုတန်ဖိုး နှစ်အလိုက်စျေးနှုန်း လယ်ယယာကဏ္ဍကို ရာခိုင်နှုန်းထပ်တိုးရန် အဆို ရှုံးနိမ့်
By ဦးလွင် 
နေပြည်တော်၊ ဇန်နဝါရီ ၁၉ ။ ။ ယခုဘဏ္ဍာနှစ်အတွက် အမျိုးသားစီမံကိန်းဥပဒေကြမ်း၌ ပြည်တွင်းထုတ်လုပ်မှု နှင့် ဝန်ဆောင်မှုတန်ဖိုး နှစ်အလိုက်ဈေးနှုန်းအရ လယ်ယာကဏ္ဍပါဝင်မှု အချိုးအစားကို ရာခိုင်နှုန်း တိုး၍ ပြဋ္ဌာန်းရန် ဥပဒေကြမ်းကော်မတီ၏ အဆိုပြုချက် လွှတ်တော်၌ မဲခွဲဆုံးဖြတ်ရာ ရှုံးနိမ့်သွားသည်။
၂၀၁၆-၂၀၁၇ ခုဘဏ္ဍာရေးနှစ် အမျိုးသားစီမံကိန်းဥပဒေကြမ်း၏ အပိုဒ် (၄) အပိုဒ်ခွဲ (ဃ)၏ မူလပြဌာန်းချက်တွင်  ပြည်တွင်းထုတ်လုပ်မှုနှင့် ဝန်ဆောင်မှုတန်ဖိုးတွင် နှစ်အလိုက် ဈေးနှုန်းများအရ လယ်ယာကဏ္ဍကြီး၏ ပါ ဝင်မှု အချိုးအစားကို ၂၆ ဒသမ ၂ရာခိုင်နှုန်းတိုးရန်ဟု ပြဋ္ဌာန်းထားသည်ကို ၂၇ ဒသမ ၂ရာခိုင်နှုန်းသို့ တိုးရန် ဥပဒေကြမ်း ကော်မတီက အဆိုပြုခြင်းဖြစ်သည်။
ယင်း အဆိုပြုချက်ကို ဥပဒေကြမ်းတင်သွင်းသည့် အမျိုးသားစီမံကိန်းနှင့် စီးပွားရေးဖွံ့ဖြိုးတိုးတက်မှု ဝန်ကြီးဌာနက ကန့်ကွက်ခဲ့ပြီး လွှတ်တော်၏ အဆုံးအဖြတ်ရယူလိုကြောင်း ပြန်လည်အဆိုပြုခဲ့သည်။                                                        ထို့ကြောင့် ပြည်ထောင်စုလွှတ်တော်မဲခွဲဆုံးဖြတ်ကြရာ ထောက်ခံမဲ (၁၆၅)မဲ၊ ကန့်ကွက်မဲ (၃၄၃)မဲ၊ ကြားနေမဲ(၁၃)မဲ ဖြစ်ပြီး ကန့်ကွက်ဆန္ဒမဲများတဲ့အတွက် ဥပဒေကြမ်းပူးပေါင်းကော်မတီရဲ့ ပြင်ဆင်ချက်အဆို ရှုံးနိမ့်သွားသည်။
"“စီးပွားရေးပညာရှင်တွေက ကျွန်တော်တို့နိုင်ငံကို  စက်မှုနိုင်ငံဖြစ်အောင်ဆိုပြီးတော့ လယ်ယာကဏ္ဍကို လျော့ချပြီးတော့ စက်မှုကဏ္ဍကို တိုးတိုးသွားရမယ်လို့ ဆိုတဲ့ ပေါ်လစီကြီးကိုချမှတ်ပြီးတော့ ပထမငါးနှစ် လုပ်ပြီးပါပြီ၊ ကျွန်တော်တော်အနေဲ့ စီးပွားရေးပညာရှင်မဟုတ်တဲ့အတွက်ကြောင့် ဒီကိန်းဂဏန်းတွေ မှားလား မှန်လားဆိုတာ မသိပါဘူး၊ သု့ိရာတွင် ပြီးခဲ့ငါးနှစ်တာကာလရဲ့ အဖြစ်အပျက်တွေကို ပြန်ပြီး ခြံငုံကြည့်ရင် စက်မှုကဏ္ဍဟာ ရင်းနှီးသလောက် ဝင်မလာပါဘူး၊ လယ်ယာကဏ္ဍကိုလည်း ဒီလို ထပ်ပြီးတော့ တိုးမြှင့်မပေးရင် ကျွန်တော်တို့နိုင်ငံဟာ လယ်ယာကဏ္ဍလည်း ကျဆင်း၊ စက်မှုကဏ္ဍလည်း မတိုးတက်ဘဲ ဘာတစ်ခုမှ တက်စရာ အကြောင်းမရှိပါဘူး""  ဟု အင်ဂျင်နီယာတစ်ဦးဖြစ်သည့် ဂွ မဲဆန္ဒနယ်မှ ဦးကြည်သာက လယ်ယာကဏ္ဍကြီးမှာ ရင်းနှီးမြှုပ်နှံမှု နည်းခြင်းကို လွှတ်တေ်ာတွင် ဝေဖန်ခဲ့သည်။"
အငြိမ်းစားဝန်ထမ်းတို့ မြေကွက်ရနိုင်မယ့် အိမ်မက် ပျက်ပြယ်ပြီ
By မဇ္ဈိမ 
ရန်ကုန်တိုင်းအစိုးရထံ လျှောက်လွှာများ လျှောက်ထားလျက် အငြိမ်းစားဝန်ထမ်းများ မြေကွက်များ ရယူနိုင်သည့်ဟူသည့် သတင်းကို ရန်ကုန်တိုင်း အစိုးရအဖွဲ့ဝင်များက ငြင်းဆိုလိုက်ခြင်းကြောင့် အငြိမ်းစားဝန်ထမ်းတို့ မြေရနိုင်မယ့် အိမ်မက် ပျက်ပြယ်သွားခဲ့သည်။
မြေကွက် လျှောက်ထားနိုင်သည့် သတင်းနှင့်ပတ်သက်၍ ရန်ကုန်တိုင်း စိုက်ပျိုးရေးနှင့် မွေးမြူရေးဝန်ကြီး ဦးစိုးမင်းက “ဒီကိစ္စ ကျနော်တောင်မသိပါဘူး” ဟု ငြင်းဆိုသကဲ့သို့ သစ်တောနှင့် စွမ်းအင်ဝန်ကြီး၊ ရခိုင်တိုင်းရင်းသားရေးရာဝန်ကြီး ဦးဇော်အေးမောင်တို့ကလည်း အဆိုပါသတင်းကို မသိဟုဆိုကာ မမှန်ကြောင်း ပြောဆိုကြသည်ဟု ဇန်နဝါရီ ၂၀ ရက်ထုတ် ကြေးမုံသတင်းစာတွင် ဖေါ်ပြသည်။
အမည်ဖေါ်ပြထားခြင်းမရှိသော ရန်ကုန်တိုင်း အစိုးရအဖွဲ့၏ တာဝန်ရှိသူ ဆိုသူ တစ်ဦးကမူ “အဲ့ဒါနဲ့ ပတ်သက်ပြီး ထုတ်ပြန်ထားတာ မရှိသလို လျှောက်လွှာတွေနဲ့ ပတ်သက်ပြီး ဆောင်ရွက်ပေးခြင်းလည်း မရှိပါဘူး၊ ဒါဟာ ကောလဟာလ သတင်းအမှားသာ ဖြစ်ပါတယ်။ ကောလဟာလ သတင်းတွေကို မယုံကြဖို့ လိုပါတယ်” ဟု ကြေးမုံက ထပ်ဆင့် ဖေါ်ပြသည်။
အိမ်ရနိုင်မည့် အိမ်မက်ဖြင့် အငြိမ်းစားဝန်ထမ်းတို့သည် မိမိတို့နေထိုင်ရာ မြို့နယ် စာတိုက်များမှ တစ်ဆင့် ရန်ကုန်တိုင်း အစိုးရထံ လိပ်မူလျက် လျှောက်လွှာများ ရာနှင့်ချီ နေ့စဉ်ပေးပို့လျက် ရှိသည်ကိုလည်း မဇ္ဈိမက လေ့လာသိရှိရသည်။
လျှောက်လွှာ တစ်စောင်လျှင် “၁၀၀” ကျပ်နှုန်းဖြင့် ဝယ်ယူ လျှောက်လွှာ တင်ကြရခြင်းဖြစ်သည်။ မဇ္ဈိမ၏ လေ့လာမှုအရ လာရောက်လျှောက်လွှာ တင်ကြသည့် အငြိမ်းစား ဝန်ထမ်းတို့သည်လည်း တိကျသည့် သတင်းမရရှိဘဲ မျှော်လင့်ချက်ဖြင့် သွားရောက် လျှောက်လွှာတင်ကြခြင်းဖြစ်သည်။
စာတိုက်များရှေ့တွင် လာရောက် လျှောက်လွှာတင်ကြသည့် ဝန်ထမ်းများကလည်း မိမိတို့၏ မိတ်ဆွေများကို ဖုန်းဆက်အသိပေးနေကြသည်ကို တွေ့ရသည်။ လျှောက်လွှာတွင် ရန်ကုန်တိုင်း အစိုးရ ဝန်ကြီးချုပ် ဦးမြင့်ဆွေထံ လိပ်မူထားကြပြီး အိမ်ထောင်စု စာရင်းမိတ္တူ၊ မှတ်ပုံတင်မိတ္တူ၊ ပင်စင်စာအုပ်တို့ အသီးသီးယူဆောင်လာကြလျက် လျှောက်လွှာတင်ခဲ့ကြသည်။
ANP ပါတီဝင်များကို ရခိုင်အစိုးရတွင် ထည့်သွင်းရန်ပြော၊  သို့မဟုတ်ပါက အတိုက်အခံ နိုင်ငံရေး လုပ်မည်ဆို
By မဇ္ဈိမ 
အစိုးရတစ်ရပ်ဖွဲ့စည်းတော့မည့် အမျိုးသားဒီမိုကရေစီအဖွဲ့ချုပ်သို့ ရခိုင်ပြည်နယ်အစိုးရ ဖွဲ့စည်းနိုင်ရေး ဆွေးနွေးရန် ရခိုင်အမျိုးသားပါတီ- ANP က ကမ်းလှမ်းလိုက်ပြီး ANP ပါတီဝင်များ ရခိုင်ပြည်နယ်အစိုးရတွင် မပါဝင်ပါက အတိုက်အခံနိုင်ငံရေးသာ လုပ်သွားမည်ဟု ဇန်နဝါရီ ၁၉ ရက် ရက်စွဲဖြင့် ထုတ်ပြန်သည်။
“အမျိုးသားဒီမိုကရေစီအဖွဲ့ချုပ်၏ အစဉ်တစ်စိုက် ရပ်တည်လာခဲ့သော ဒီမိုရေစီ ဖက်ဒရယ် ပြည်ထောင်စု ဆိုသည့် မူအရ ရခိုင်ပြည်နယ်အစိုးရ ဖွဲ့စည်းရာတွင် ပြည်နယ်ဝန်ကြီးချုပ်သည် ရခိုင်ပြည်နယ်အတွင်း မဲအများဆုံး အနိုင်ရရှိထားသော ရခိုင်အမျိုးသားပါတီ၏ ပြည်နယ်လွှတ်တော် ကိုယ်စားလှယ်များထဲမှ ဖြစ်ရမည်ဟု ရပ်တည် ဆုံးဖြတ်ထားသည်။” ဟု ထုတ်ပြန်ချက်တွင် ပါရှိသည်။
ဇန်နဝါရီလ ၁၅ ရက် စစ်တွေမြို့ ရွှေစေတီ ကျောင်းတိုက်တွင် ပြုလုပ်သည့် ရပ်မိရပ်ဖများနှင့် ဆွေးနွေးပွဲတွင် အမျိုးသားဒီမိုကရေစီအဖွဲ့ချုပ် ပြည်နယ်အလုပ်အမှုဆောင် ဥက္ကဋ္ဌ ဦးညီပုက “အမျိုးသား ဒီမိုကရေစီအဖွဲ့ချုပ်မှ ရခိုင်ပြည်နယ်အစိုးရအဖွဲ့ကို ဦးဆောင်ဖွဲ့စည်းမည်ဖြစ်ကြောင်း” ပြောဆိုချက်ကိုလည်း ထုတ်ပြန်ချက်တွင် ကိုးကားဖေါ်ပြထားသည်။
အဆိုပါ တင်ပြချက်သည် “ရခိုင် အမျိုးသားပါတီနှင့် အမျိုးသား ဒီမိုကရေစီအဖွဲ့ချုပ်တို့အကြား ဒီမိုကရေစီအသွင် ကူးပြောင်းရေးကာလတွင် သိမ်မွေ့စွာ လျှောက်လှမ်းကြရမည့် လမ်းကြောင်းကို အဟန့်အတား ဖြစ်စေမည်” ဟုလည်း သတိပေးထားသည်။
နိုဝင်ဘာ ရွေးကောက်ပွဲတွင် ပြည်နယ် လွှတ်တော်ကိုယ်စားလှယ် ၂၃ ဦးအနိုင်ရရှိထားသည့် ANP ပါတီက “ရခိုင်ပြည်နယ်အစိုးရအဖွဲ့အား ဦးဆောင်ဖွဲ့စည်းခွင့် မရရှိပါက ရခိုင်အမျိုးသား ပါတီသည် မည်သည့်အစိုးရ အဖွဲ့အစည်းတွင်မဆို လုံးဝပါဝင်ခြင်းမပြုဘဲ ရခိုင် အမျိုးသား အကျိုးစီးပွားအတွက် အတိုက်အခံ နိုင်ငံရေး ပါတီအဖြစ် ရပ်တည်သွားမည်” ဟုလည်း ထုတ်ပြန်ချက်တွင် ပါရှိသည်။
“တူးပို့” လို့ မသုံးတော့ သင်္ကြန်မတိုင်ခင်အထိ  သည်းခံရန် စောင့်ဆိုင်းရန် Tuborg beer ပြော
By မဇ္ဈိမ 
Tuborg beer နှင့် ဆရာမြို့မငြိမ်း မိသားစုတို့ စကားလုံးအသုံးအနှုန်း အငြင်းပွားမှုကို ပြင်ဆင်ပေးသွားမည်ဟု Tuborg beer က ဇန်နဝါရီလ ၁၉ ရက် ရက်စွဲဖြင့် ထုတ်ပြန်ကြေညာလိုက်သည်။
“ယခုအချိန်မှ စတင်၍ လိုအပ်သော ပြုပြင်ပြောင်းလဲမှုများကို စတင် လုပ်ဆောင်မည်ဖြစ်ပြီး သြင်္ကန်ချိန်ခါမတိုင်မီ ပြီးစီးနိုင်ရန် ကြိုးပမ်း အားထုတ်သွားမည် ဖြစ်ပါသည်။ စနစ်တကျ ဆောင်ရွက်ရမည် ဖြစ်သည့်အတွက် လုပ်ငန်းစဉ်များ ပြီးစီးသည်အထိ နားလည် လက်ခံစေလိုပါသည်” ဟု ထုတ်ပြန်ချက်တွင် ပါရှိသည်။
Tuborg ကို “တူးပို့” ဟု စာလုံးပေါင်းမှုကို ရပ်တန့်သွားမည်ဖြစ်ပြီး ဈေးကွက်အတွင်း ဆက်လက် သုံးစွဲမှုများကိုလည်း ရပ်တန့်သွားမည်ဟု ဆိုသည်။ “အနာဂတ်တွင်လည်း အခြားသော လွဲမှားစွာ အနက် ဖွင့်ဆိုခြင်းမှ ရှောင်ရှားရန် ဒိန်းမတ်နိုင်ငံမှ မူရင် အမှတ်တံဆိပ်ဖြစ်သော Tuborg ကိုသာ မြန်မာနိုင်ငံတွင် သုံးစွဲသွားမည်။” ဟုလည်း ထုတ်ပြန်ချက်တွင် ပါရှိသည်။
Tuborg ၏ ရှင်းလင်းချက်တွင် “Tuborg အမှတ်တံဆိပ်၏ ဆောင်ပုဒ်များကို နိုင်ငံတကာတွင် ပြုလုပ် ထားရှိသည့်အတိုင်း ပျော်ရွှင်မှုနှင့် ဂီတကိုသာ ဖေါ်ညွှန်းရန် ဆန္ဒရှိခဲ့ခြင်းဖြစ်သည်”ဟုလည်း ပါရှိသည်။
စက်သုံးဆီစျေး တင်ရောင်းသူတွေကို တိုင်ကြဖို့ သမ္မတရုံး ဆော်သြ
By မဇ္ဈိမ 
ကမ္ဘာ့ လောင်စာဆီဈေး ကျဆင်းနေချိန်တွင် မြန်မာနိုင်ငံတွင် သတ်မှတ်ဈေးနှုန်းအတိုင်း မရောင်းပါက တိုင်ကြားကြရန် သမ္မတရုံး ညွှန်ကြားရေးမှူး ဦးဇော်ဋ္ဌေးက ဆော်သြလိုက်သည်။
“သတ်မှတ် ဆီဈေးနှုန်းအတိုင်း၊ သတ်မှတ်ဆီအရည်အသွေးအတိုင်း၊ သတ်မှတ်ဆီ အချင်အတွယ် အတိုင်း ရောင်းချခြင်းမရှိသော ဆီဆိုင်များအား တိုင်ကြားခြင်းဖြင့် ထိန်းကျောင်း ပေးကြပါရန်” ဟု ဆိုသည်။
စက်သုံးဆီဈေး တင်ရောင်းသူများကို မြန်မာနိုင်ငံ စက်သုံးဆီ ဖြန့်ဖြူးရောင်းသူများ အသင်းထံသို့ တင်ကြားနိုင်ပြီး အရေးယူသွားမည်ဟုဆိုသည်။ တိုင်ကြားရာတွင် “ဆီအရောင်း ပြေစာများ [ပြေစာမရှိပါက ယင်းဆီဆိုင်တွင် ချိတ်ဆွဲထားသော ဆီဈေးနှုန်း မှတ်တမ်းဓါတ်ပုံများ] ဆိုင်နာမည်-တည်နေရာ စသည်အားဖြင့် အထောက်အထား ခိုင်လုံစွာဖြင့် တိုင်ကြားကြရန်” ဟုလည်း ဦးဇော်ဋ္ဌေးက တိုက်တွန်းထားသည်။
မြန်မာနိုင်ငံ စက်သုံးဆီ ဖြန့်ဖြူးရောင်းသူများ အသင်း ဖုန်းနံပတ် ၀၉၄၂ ၁၀၀ ၆၇၉၂နှင့် ၀၉၄၂ ၁၀၀ ၆၇၉၅ တို့သို့ အပြင် E-mail လိပ်စာ
သို့လည်း စာရေးသား ပေးပို့ တိုင်ကြားနိုင်သည်။
တနင်္လာနေ့မှ သောကြာနေ့အထိ နေ့စဉ်ပေါက်ဈေးကို မြန်မာနိုင်ငံ စက်သုံးဆီ ဖြန့်ဖြူး ရောင်းသူများ အသင်း လူမှုကွန်ယက်စာမျက်နှာ MPTA တွင် သွားရောက် ကြည့်ရှုကာ စက်သုံးဆီ ဈေးနှုန်းကို တိုက်ဆိုင် စစ်ဆေးနိုင်ကြသည်။
မြန်မာနိုင်ငံ စက်သုံးဆီ တင်သွင်းရောင်းချ ဖြန့်ဖြူးရေးအသင်းက ဇန်နဝါရီလ ၁၈ ရက် ရက်စွဲဖြင့် ထုတ်ပြန် ကြေညာချက်တွင် ဒီဇယ် တစ်လီတာကို ၅၀၀ ကျပ်၊ Ron 92 တစ်လီတာလျင် ၅၅၀ ကျပ်၊ အဆင့်မြင့် ဒီဇယ်ဆီ တစ်လီတာလျင် ၅၆၀ ကျပ်နှင့် Ron 95 တစ်လီတာလျင် ၆၆၀ ကျပ် သတ်မှတ်ထားသည်။
မွေးရေနှင့် ကျေးလက်ဖွံ့ဖြိုးရေးဝန်ကြီးဌာန ကျပ်သန်းနှစ်သောင်းကျော် ကြွေးကျန်ရှိနေသေး
By မဇ္ဈိမ 
ဇန်နဝါရီလ ၂၀ ရက် ။              ။ မွေးမြူရေး၊ ရေလုပ်ငန်းနှင့် ကျေးလက် ဒေသဖွံ့ဖြိုးရေးဝန်ကြီးဌာနက လုပ်ငန်းရှင်များထံမှ ကြွေးကျန်ငွေ ကျပ်သန်းနှစ်သောင်းကျော် ပြန်လည်တောင်းဆိုရယူရန် လိုအပ်နေကြောင်း သိရသည်။
ကြွေးကျန်ငွေ စုစုပေါင်း ကျပ် သန်းပေါင်း နှစ်သောင်းသုံးထောင်လေးရာကျော် - (၂၃၄၁၈ ဒဿမ ၆၆၄) သန်း ကို ပြန်လည်ရရှိရေးအတွက် လုပ်ငန်းရှင်များအား တရားစွဲဆိုထားသည်။
တရားစွဲထားသည့် အမှုပေါင်း ၆၃ မှုရှိခဲ့ရာမှ လက်ရှိတွင် ရာဇဝတ်ကြောင်းဖြင့် ကြွေးကျန်လုပ်ငန်းရှင် ၂၈ ဦး၊ အမှု ၃၅ မှုနှင့် တရားမကြောင်းဖြင့် ကြွေးကျန်လုပ်ငန်းရှင် ၂ ဦး၊ အမှု ၃ မှု ကျန်နေသေးကြောင်း မွေးမြူရေး၊ ရေလုပ်ငန်းနှင့် ကျေးလက် ဒေသဖွံ့ဖြိုးရေးဝန်ကြီးဌာနက ဇန်နဝါရီလ ၁၅ ရက်နေ့၌ ထုတ်ပြန်သည်။
ဝန်ကြီးဌာနက သတင်းထုတ်ပြန်ရာတွင်မူ ယခင် မွေးမြူရေးအစားအစာနှင့် နို့ထွက်ပစ္စည်းလုပ်ငန်းလက်ထက်က အကြွေးများဖြစ်သည်ဟု ဆိုထားသည်။
မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးရေးဝန်ကြီးဌာနသည် အစိုးရအား အများဆုံးပေးသွင်းရန်ကျန်သည့် ဝန်ကြီးဌာနဖြစ်ပြီး ငွေကျပ် ၃၁ ဒဿမ ၇၉၃ ဘီလီယံရှိသည်ဟု နိုင်ငံပိုင်သတင်းစာက ၂၀၁၅ ခု ဇူလိုင်လအတွင်းက ဖော်ပြသည်။
၂၀၁၅ ခု အောက်တိုဘာလအထိ အကြွေးကျန်လုပ်ငန်းရှင် ၂၉ ဦးရှိခဲ့ပြီး ကျပ်သန်းပေါင်း နှစ်သောင်းကိုးထောင် ကျော်သည်ဟု ယင်းကာလ နိုင်ငံပိုင်သတင်းစာက ဖော်ပြခဲ့သည်။
ကြွေးကျန်လုပ်ငန်းရှင်များအား ၁၉၆၃ ခု အများနှင့်သက်ဆိုင်သောပစ္စည်းကာကွယ်စောင့်ရှောက်ရေးဥပဒေပုဒ်မ ၃ (အပက-၃) အရ တစ်သက်တစ်ကျွန်းဖြစ်စေ၊ ၁၀ နှစ်အောက်မနည်းသည့် ထောင်ဒဏ်ဖြစ်စေ စီရင်ခံရမည့်အပြင် ငွေဒဏ်လည်း စီရင်ခြင်းခံရမည်ဟုလည်း မွေးမြူရေးနှင့် ကုသရေးဦးစီးဌာနက ကြေညာထားသည်။
မြန်မာမှ တရားမဝင် မူးယစ်ဆေးဝါးများ ဘင်္ဂလားဒေ့ရှ်တွင် ဖမ်းဆီးရမိ
By မဇ္ဈိမ 
ထိုင်းနိုင်ငံတွင် မတ်တာဖက်တမင်းနှင့် ယာဘဆေးတို့အဖြစ် အသိများသည့် မူးယစ်ဆေးဝါးက ဘင်္ဂလားဒေ့ရှ်လူငယ်များကြား ပျံ့နှံ့လျက်ရှိနေရာ ယခုသီတင်းပတ်အတွင်း နှစ်ကြိမ်စီးနင်းမှုတွင် ယာဘဆေးပြား ၂ ဒသမ ၈ သန်းကို ဖမ်းဆီးရမိသည်။
ဖမ်းဆီးမှု၏ တန်ဖိုးပမာဏက အမေရိကန်ဒေါ်လာ ၁၀ ဒသမ ၅ သန်းဖိုး ရှိသည်။ ထိုင်းနိုင်ငံတွင် ယာဘဟုခေါ်တွင်သော စိတ်ကြွရူးသွပ်ဆေးပြားများကို မတ်တာဖက်တမင်းနှင့် စိတ်ကြွဆေးများဖြင့် ထုတ်လုပ်ခြင်းဖြစ်သည်။
ဘင်္ဂလားဒေ့ရှ်ရဲဌာနက ဒါကာမြို့တွင် ရထားဘူတာရုံတစ်ခုနှင့် စစ်တကောင်းဆိပ်ကမ်းမြို့တို့တွင် ဇန်နဝါရီ ၁၇ ရက်က စီးနင်းမှုများ ပြုလုပ်ခဲ့ခြင်းဖြစ်သည်။
“ဘင်္ဂလားဒေ့ရှ်မှာ အများပြားဆုံး ယာဘဆေးပြားတွေ ဖမ်းဆီးနိုင်မှုပဲဖြစ်ပါတယ်။ ပတ်သက်တဲ့ တရားခံတွေကိုလည်း ဖမ်းမိထားပါပြီ။ ခေါင်းဆောင်ဖြစ်သူအပါအဝင် မူးယစ်မှောင်ခိုသမား သုံးဦးကို ဖမ်းမိခဲ့ပါတယ်။”ဟု အေအက်ဖ်ပီသို့ ရဲဌာနတာဝန်ရှိသူ မိုဟာမတ်က ပြောသည်။ ယင်းဆေးပြားများမှာ အိမ်နီးချင်းမြန်မာနိုင်ငံမှ ထုတ်လုပ်ခြင်း ဖြစ်ကြောင်း ၎င်းက ပြောသည်။
မြန်မာနယ်စပ် တက်နက်ဖ်တောင်ပိုင်းမြို့တွင် မကြာသေးမီက မူးယစ်ဆေးဝါး ထောင်ပေါင်းများစွာကိုလည်း ရဲဌာနက ဖမ်းဆီးနိုင်ခဲ့သည်။
“မြန်မာ-တက်နက်ဖ်နယ်စပ်က အဓိက မူးယစ်မှောင်ခိုလမ်းကြောင်းပါ။ ဘင်္ဂလားဒေ့ရှ်နိုင်ငံထဲ ယာဘဆေးပြားတွေ တင်သွင်းနေရာပါ။ ဒါပေမယ့် ကုန်းလမ်းကြောင်းမှာ တော်တော်များများ အဖမ်းခံရလို့ ပင်လယ်လမ်းကြောင်းကို မူးယစ်မှောင်ခိုသမားတွေ အများဆုံး အသုံးပြုနေကြပါတယ်။”ဟု တက်နက်ဖ်ရဲဌာနအကြီးအကဲ ရာ့ရှ်မန်းခန်းက ပြောသည်။
“ဘင်္ဂလားဒေ့ရှ်က နိုင်ငံတကာက မူးယစ်ကုန်သည်တွေရဲ့ ဈေးကွက်ကြီးတစ်ခုဖြစ်လာနေတဲ့ ဟန်ရှိပါတယ်။”ဟု ခန်းက အေအက်ဖ်ပီသို့ ပြောသည်။
ယခုဖမ်းဆီးမှုသည် ပြီးခဲ့သည့် လအနည်းငယ်အတွင်းက စစ်တကောင်း အကောက်ခွန်ရုံးတာဝန်ရှိသူများ ကိုကင်းများ အမေရိကန်ဒေါ်လာ ၁၄ သန်းဖိုး သင်္ဘောဖြင့်တင်သွင်းလာခြင်းကို ဖမ်းဆီးရမိနောက် ထွက်ပေါ်လာခြင်းဖြစ်သည်။
မြန်မာနိုင်ငံမှ စီးဝင်သည့် မူးယစ်လမ်းကြောင်းကို ပိတ်ဆို့ရေး ကျားကုတ်ကျားခဲ ရုန်းကန်နေရကြောင်း၊ နယ်စပ်တစ်လျှောက်မှာ မြစ်ဖြင့် ပိုင်းခြားထားခြင်းဖြစ်သောကြောင့် ကင်းလှည့်ရန် ခက်ခဲကြောင်း မူးယစ်ဆေးဝါး ထိန်းချုပ်ရေးဌာန တာဝန်ရှိသူများက ပြောသည်။
ကမ်းလွန်ရေနံနှင့် သဘာဝဓာတ်ငွေ့ ၃၈ ကွက် တင်ဒါပြီးခဲ့ပြီ
By မဇ္ဈိမ 
ဇန်နဝါရီလ ၂၀ ရက် ။            ။ လက်ရှိ သမ္မတဦးသိန်းစိန်အစိုးရလက်ထက်တွင် ကမ်းလွန်ရေနံနှင့် သဘာဝဓာတ်ငွေ့ ရှာဖွေရေးအတွက် လုပ်ကွက် ၃၈ ကွက်အား တင်ဒါခွင့်ပြုခဲ့ပြီးဖြစ်သည်ဟု သိရသည်။
ယင်း ၃၈ ကွက်မှ ရေနက်ကမ်းလွန် ၁၈ ကွက်မှ ရေနံနှင့် သဘာဝဓာတ်ငွေ့များ တွေ့သော်လည်း ကျန် ၂၀ မှာမူ ဆက်လက်ရှာဖွေနေဆဲဖြစ်သည်။
တင်ဒါချထားသည့် ကမ်းလွန် ၃၈ ကွက်ရှိရာမှ ၁၆ ကွက်စာထွက်သည့် ဓာတ်ငွေ့များကို လုပ်ကွက်ရှိ ဒေသအတွက် သုံးသွားရန်လျာထားသည်ဟု သိရသည်။
တင်ဒါမချဘဲ နောက်ပိုင်းကာလများအတွက် ချန်ထားသည့်လုပ်ကွက် ၁၃ ကွက်ရှိသေးသည်ဟုလည်း ဖော်ပြသည်။ ထို့ပြင် ကုန်းတွင်းလုပ်ကွက် ၅၃ ကွက်ကိုလည်း ရှာဖွေရေးများ ဆက်လက်လုပ်ကိုင်ရန် ရှိသေးသည်။
ရေနံနှင့် သဘာဝဓာတ်ငွေ့ရှာဖွေထုတ်လုပ်ခြင်းကို ရခိုင်ပင်လယ်ကမ်းရိုးတန်း၊ တနင်္သာရီတိုင်းနှင့် မုတ္တမကမ်းလွန် ဧရိယာ တို့တွင် လုပ်ကိုင်နေကြသည်ဟု GNLM သတင်းကဆိုသည်။
လက်ရှိကာလတွင် ကုမ္ပဏီ ၁၇ ခုက ကမ်းလွန်သဘာဝဓာတ်ငွေ့တူးဖော်ရေးဆောင်ရွက်နေပြီး နောက်ထပ် ကုမ္ပဏီ ၁၉ ခုမှာ အလားတူဆောင်ရွက်မှုများကို ကုန်းတွင်း၌ ဆက်လက်လုပ်ကိုင်ခွင့်ရရှိထားသည်။
အင်းစိန်(GTI)ကျောင်းဝင်းအတွင်းရှိလုပ်ငန်းများ ဖယ်ရှားရန် သက်ဆိုင်ရာအဖွဲ့အစည်းများနှင့်ညှိနှိုင်းမည်
By ဦးလွင် 
နေပြည်တော်ဇန်နဝါရီ ၂၀ ။            ။ အင်းစိန်(G T I) အစိုးရစက်မှု၊လက်မှု သိပ္ပံ ကျောင်းဝင်းအတွင်းရှိ ပြင်ပလုပ်ငန်းများလုပ်ငန်းများကို ဖယ်ရှားရန် သက်ဆိုင်ရာအဖွဲ့အစည်းများနှင့်   ပေါင်းစပ်ညှိုနှိုင်း သွားမည်ဖြစ်ကြောင်း  ပညာရေးဝန်ကြီးဌာနပြည်ထောင်စု ဒုတိယဝန်ကြီး ဒေါက်တာဇော်မင်းအောင်က ပြောကြားခဲ့သည်။
ဇန်ဝါရီ၂၀ ရက်နေ့ နံနက်ပိုင်းက ကျင်းပသည့် အမျိုးသားလွှတ်တော်အစည်းအဝေးတွင် ရန်ကုန် တိုင်းဒေသကြီး မဲဆန္ဒနယ်မှ ဦးနု ၏ မေးခွန်းဖြစ်သည့် အင်းစိန် ဂျီတီအိုင် ဝင်းပိုင် နယ်မြေအတွင်း မူလကျောင်း တော်၏ ဂုဏ်သိက္ခာကို ပြန်လည်ထိမ်းသိမ်း ရန် အတွက် လက်ရှိ လုပ်ငန်းမျိုးစုံ အဖုံဖုံတို့အား အပြီး သတ် ဖယ် ရှားပေးမည့်အစီအစဉ်နှင့် အချိန်ကာလကို သိရှိလိုပါကြောင်း မေးမြန်ရာတွင် ဝန်ကြီးက ဖြေကြားခဲ့ခြင်းဖြစ်သည်။
“ကျွန်တော်တို့ဟာ အနာဂတ် မပိုင်စိုး တဲ့အတွက် အနာဂါတ်ကို လွှဲပြောင်း တာဝန်ယူမယ့်သူတွေ အတွက် တော့ ကျွန်တော်တို့ဟာ လွှဲပြောင်း လက်ခံ လုပ်တဲ့အချိန်မှာ ဘယ်အထိတော့   ဆောင်ရွက်ပြီးပါပြီ၊ ဘာတွေတော့ ဆက်လက်ဆောင်ရွန်ရှိပါသေး တယ်ဆိုတာကို စနစ်တကျ လွှဲပြောင်းသွားမှာဖြစ်ပါကြောင်း တန်ပြန်မေးခွန်းအား အမျိုးသားလွှတ်တော် ဥက္ကဌ ကြီးမှ ရှင်းလင်း ဖြေကြားအပ်ပါတယ် ခင်ဗျား   “  ဟု ဒေါက်တာဇော်မင်းအောင်က ဖြေကြားခဲ့သည်။
အင်းစိန် အစိုးရစက်မှုလက်မှု သိပ္ပံကျောင်းသည်  ၁၈၉၅ခုနှစ်က စတင်၍ အင်ဂျင်နီယာအတတ်ပညာကျောင်း အဖြစ် ဖွင့်လှစ် နိုင်ခဲ့ပြီး ၁၉၅၄ခုနှစ်မှာ စက်မှုသိပ္ပံအဆင့်ကို ပြင်ဆင်ဖွဲ့စည်းခဲ့ကာ ၁၉၉၆ခုနှစ်မှာ သိပ္ပံနှင့်နည်းပညာဝန်ကြီး ဌာနလက်အောက်သို့ လွှဲပြောင်းပေးခဲ့ကြောင်း ပညာရေးဝန်ကြီးဌာနမှသိရသည်။
အဆိုပါ ကျောင်းဝင် မူလပိုင်မြေသည်  ၄၁.၇၉၉၇ ဧကရှိကြောင်းနှင့်၁၉၈၈ခုနှစ်တွင် အကြောင်း မျိုးအမျိုး တို့ကြောင့် သိပံနှင့် နည်းပညာဝန်ကြီးဌာနက ရန်ကုန်မြို့တော်စည်ပင်သာရေး ကော်မတီသို့ လွှဲပြောင်းပေးခဲ့ကြောင်းသိရသည်။
ကျောင်းဝင်းအတွင်းရှိ အဆောက်အဦဟောင်း ၅၅ လုံးကိုလည်း နိုင်ငံတော်အစိုးရအဖွဲ့၏ အစည်းအဝေးအမှတ်စဉ် (၂၁/ ၂၀၁၇)ဖြင့် ရန်ကုန်မြို့တော် စည်ပင်သာယာရေးကော်မတီသို့ လွှဲပြောင်း ပေ အပ်ခဲ့ပြီး စည်ပင်မှလည်း ထိန်သိမ်းဆောင်ရွက်လျက်ရှိကြောင်းလည်း ဒုတိယဝန်ကြီး ဒေါက်တာဇော်မင်း အောင်ကဖြေကြားခဲ့သည်။
ကံစမ်းမဲပေါက်သည်ဆိုကာ ငွေလွှဲခိုင်းသည့် အလိမ်အညာများ သတိထား
By မဇ္ဈိမ 
မြန်မာနိုင်ငံ ဒေသအချို့တွင်မှ ပြည်သူအချို့ကို ကံစမ်းမဲပေါက်သည့်အတွက် အခွန်ဆောင်ရန် ဘဏ်မှ ငွေလွှဲစေပြီး လိမ်ညာ ငွေထုတ်ယူနေကြခြင်းကြောင့် ကံစမ်းမဲ ပေါက်သည်ဆိုကာ ငွေလွှဲခိုင်းပါက မလွှဲကြရန် နယ်အချို့ရှိ ကမ္ဘောဇ ဘဏ်ခွဲများတွင် သတိပေးတားမြစ်ချက်များ ထုတ်ပြန်ထားရသည်။
ကမ္ဘောဇဘဏ် ဝန်ထမ်းတစ်ဦးဖြစ်သည့် Chit Swe အမည်ဖြင့် ဖေ့စ်ဘုတ် သုံးသူက “ရိုးခြင်း၊ အခြင်း၊ လောဘတက်ခြင်းများကို အခွင့်ကောင်းယူ၍ မရှိဆင်းရဲသားများပါ ချမ်းသာမပေး၊ ဖုန်းပြောခ အရင်းစိုက်၍ လိမ်နေခြင်းအား ပြည်သူအများသိအောင် လက်တို့ပြီး ပြောပေးကြပါရန် မေတ္တာရပ်ခံ အပ်ပါသည်” ဟု ရေးသားထားသည်။
လိမ်လည်သူများ၏ လိမ်လည်ပုံကို “ဖုန်းကံစမ်းမဲ သိန်း၃၀၀ ပေါက်နေပါတယ်။ သိန်း ၁၀၀ကို ၆သိန်းနှုန်းနဲ့ အခွန်ဆောင်ရန် ၁၈သိန်း ဒီနေ့လွှဲပေးရင် သိန်း၃၀၀ပြန်လွှဲပေးမယ်။ ငွေမလွှဲပေးရင် သိန်း ၃၀၀ ရမှာမဟုတ်ဘူး။ တခြားလူတွေလဲ အသိပေးလို့ မရဘူး။ နိုင်ငံတော်ရဲ့ အစီအစဉ်၊ ပြည်ထောင်ဝန်ကြီး ဘယ်သူရဲ့ အစီအစဉ် စသည်ဖြင့် ယုံ လောက်အောင်ပြော၍ ငွေလွှဲခိုင်းခြင်းကို လွှဲပေးမိ၍ ကံဆိုးခြင်းများ မကြာခဏ ကြုံတွေ့နေရပါသည်” ဟုလည်း ရေးသားထားသည်။
"ဇန်နဝါရီ ၁၅ ရက်နံနက်တွင် ကမ္ဘောဇဘဏ်သို့ ငွေလာလွှဲသူ တစ်ဦးနှင့် ကြုံတွေ့ခဲ့ရပြီး ငွေလွှဲသူက ဦးလေးထံ လွှဲမည်ဟု ဆိုရာ ဘဏ်ဝန်ထမ်းက ""ကံစမ်းမဲပေါက်လို့ အခွန်ဆောင်ဖို့ လွှဲတာလားအမ” ဟု မေးသော်လည်း ဦးလေးထံ လွှဲခြင်းဟု ငွေလွှဲသူက ဆိုခြင်းကြောင့် လွှဲပေးလိုက်ရမှ မွန်းလွဲပိုင်းတွင် ထိုငွေလွှဲသူ အလိမ်ခံခဲ့ရသည်ဟု ဆိုသည်။"
ခေါင်းဆောင်သာဦးဆောင်သည့် ပြု ပြင်ပြောင်းလဲရေးအောက်ခြေထိ မရောက်နိုင်
By ဟိန်းကိုစိုး 
ရန်ကုန်၊ ဇန်နဝါရီ ၂၀။          ။ပြုပြင်ပြောင်းလဲရေးလုပ်ငန်းများတွင် ခေါင်းဆောင်များကသာ အားလုံးသိရှိနားလည်ပြီး၊ မည်သည့်အချိန်တွင် မည်သို့ဆောင်ရွက်မည် ဟုစဉ်းစား ဆောင်ရွက်ရုံဖြင့် ပြည်သူများပါဝင်ပြီး အောက်ခြေအထိရောက်ရှိသည့် ပြုပြင်ပြောင်းလဲရေးမျိုး ဖြစ်လာနိုင်မည်မဟုတ်ဟု ၈၈ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ ဦးကိုကိုကြီးက ဇန်နဝါရီ ၂၀ရက်တွင်ပြောကြားသည်။
"""ခေါင်းဆောင်တွေက အားလုံးငါသိငါတက်၊ ဘယ်အချိန်မှာဘာလုပ်ပေးရမလဲဆိုတာစဉ်းစားပြီးသား၊ အဲဒီလို့ သဘောထားမျိုးနဲ့သွားနေရင်တော့ ကျွန်တေ်ာတို့ပြုပြင် ပြောင်းလဲရေးက အောက်ခြေအထိရောက်တဲ့ ပြည်သူ တွေပါတဲ့ ပြောင်းလဲမှုမဖြစ်နိုင်ဘူး။ ပြည်သူတွေရဲ့အခန်းကဏ္ဍ၊ ပြည်သူတွေရဲ့လုပ်ပိုင်ခွင့်က ဘာလဲဆိုတာတိတိကျကျ အဓိပ္ပါယ်ဖွင်ဖို့ ရှာဖွေဖို့က ပြုပြင်ပြောင်းလဲရေးမှာအရေးကြီးဆုံးအရာဖြစ်တယ်။"" ဟု ၎င်းကဆိုသည်။"
ဇန်နဝါရီလ ၂၀ရက်၊ ရန်ကုန်မြို့ကမ္ဘာအေးဘုရားလမ်းရှိ၊ Mi Casa ဟိုတယ်တွင် ပြုလုပ်သည့် ဒီမိုကရေစီအသွင် ကူးပြောင်းခြင်းများ ကမ္ဘာ့ခေါင်းဆောင်များထံမှသင်ယူခြင်း စာအုပ်ထုတ်ဝေခြင်းအခမ်းအနား၌ မြန်မာနိုင်ငံ အသွင်ကူးပြောင်းခြင်းအပေါ် ဦးကိုကိုကြီးက ယင်းသို့ပြောဆိုခဲ့ခြင်းလည်းဖြစ်သည်။
မြန်မာနိုင်ငံအနေဖြင့်လည်း ပြန်လည်သင့်မြတ်ရေးအတွက် အတိတ်ဖြစ်ရပ်များမှ လေ့လာသုံးသပ်ခြင်း၊ လူ့အခွင့်အရေး ချိုးဖောက်ခံရမှုများကို ကောင်းမွန်စွာဖော်ထုတ်ခြင်း၊ စားပွဲဝိုင်းဆွေးနွေးခြင်း၊ နိုင်ငံရေး အကျဉ်း သားများကို လွတ်ပေးခြင်းနှင့် ညင်းပန်းနှိပ်စက်မှုတို့မှရှောင်ရှားခြင်း တို့ကို ဆောင်ရွက်ခြင်းသင့်သည်ဟု ချီလီနိုင်ငံပြုပြင်ပြောင်းလဲရေးနှင့် တူညီမှုရှိသည့် မြန်မာနိုင်ငံကိုအကြံပြုကြောင်း ချီလီနိုင်ငံ သမ္မတဟောင်း Ricardo Lagos က စကားပြန်မှတစ်ဆင့် ပြောသည်။
ဗျူရိုကရက်အင်အားစု(အမြဲတန်းအတွင်းဝန်အပါအဝင် အနိမ့်ဆုံးအဆင့် ဝန်ထမ်းအထိ တာဝန်ထမ်းဆောင် နေသူများ) များကို မောင်းနှင်နိုင်ရေးမှာ ရွေးကောက်ခံအစိုးရအတွက် ရင်ဆိုင်ရမည့်အခက်အခဲတစ်ခု ဖြစ်လာ နိုင်သည်ဟုလည်း ဦးကိုကိုကြီးကဆိုသည်။
"""ဦးစီးဌာနတွေရဲ့ဖွဲ့စည်းပုံ ဒါတွေအားလုံးကို သေသေချာချာစဉ်းစားပြီး တော့မှပြုပြင်ရမယ်လို့ထင်တယ်။ တစ်ခါတစ်လေကျတော့လည်း ဗြုန်းကနဲပြောင်းလိုက်ရင်လည်းရှော့တွေရှိတယ်။ ဒါကြောင့် တစ်ဖက်ကသိမ်သိမ်မွေ့မွေ့နဲ့ ကူးပြောင်းနိုင်အောင် ပညာပေးမှုတွေကောလိုအပ်တယ်။"" ဟု ၎င်းကဆိုသည်။"
ရွှေဝါရောင်သံဃာ့အရေး ဦးဆောင်သူတစ်ဦးဖြစ်သည့် ဦးဂမ္ဘီရ ခေါ် ဦးညီညီလွင် လဝက ပုဒ်မဖြင့်ဖမ်းခံရ
By အောင်ကိုဦး 
မန္တလေး၊ဇန်နဝါရီ ၂၀ ။            ။ မန္တလေးမြို့ မဟာအောင်မြေမြို့နယ် အမှတ် (၉) မြို့မရဲစခန်း မှ ရွှေဝါရောင်သံဃာ့ လှုပ်ရှားမှုတွင်ပါဝင်သည့် ဦးဆောင်ဆရာတော် ဦးဂမ္ဘီရ ခေါ် ဦးညီညီလွင်ကို ဇန်နဝါရီ ၁၉ ရက်နေ့ ည ၉ နာရီအချိန်က Power တည်းခိုးခန်းတွင် ရှိနေစဉ် လာရောက်ဖမ်းစီးကာ (ပ) ၅၇/၂၀၁၆ လဝက အက် ပုဒ်မ  ၁၃ (က) ဖြင့် အမှုဖွင့် အရေးယူထားသည်ကြောင်း အမှတ်(၉)မြို့မရဲစခန်းမှူးဒုတိယရဲမှူးကြည်စိုး က မဇ္ဈိမကိုပြောသည်။
`သူ့ကိုတရားမဝင် ဝင်ရောက်တဲ့ အတွက်ဖမ်းစီးတာပါ၊လိုအပ်တဲ့ စစ်ဆေးမှုတွေတော့ လုပ်နေပါတယ် ။´ စခန်းမှူးကပြောသည်။
ဦးဂမ္ဘီရ (ခ) ဦးညီညီလွင် သည် ဇန်နဝါရီလ ၁၉ ရက်နေ့ မွန်းလွဲပိုင်းက မန္တလေးမြို့သို့ရောက်ရှိခဲ့ပြီး ဟိုတယ်သို့ ပြန်ရောက်ချိန်၌ ဖမ်းစီးခံရခြင်းဖြစ်သည် ။
"`ကျွန်မ ကို ပြောတာလည်း တရားမဝင် နိုင်ငံ ဖြတ်ကျော်လာလို့ ဖမ်းစီးတယ်ဆိုပြီး ပြောတယ် ။ သူ့မှာက မှတ်ပုံတင်လည်းရှိတာကို တရားမဝင်ဝင်ရောက်တယ်လို့ ပြောတယ် ။ ကျွန်မကတော့ သူ့ကိုဖမ်းချင်လို့ဖမ်းတယ်ပဲ ထင်တယ် ။ ""ဟု ဖမ်းစီးခံရသည့် ဦးဂမ္ဘီရ(ခ) ဦးညီညီလွင် ၏ ဇနီး Mrs. Marie Siochana က သတင်းထောက်များကိုပြောသည်။"
World Finance 100 စာရင်းတွင် ကမ္ဘောဇဘဏ်ရွေးချယ်ခံရ
By မဇ္ဈိမ 
Switzerland နိုင်ငံ၊ DAVOS မြို့တွင် ကျင်းပနေသည့် ကမ္ဘာ့စီးပွားရေးဖိုရမ် World Economic Forum တွင် လန်ဒန်အခြေစိုက် World Finance အဖွဲ့အစည်းမှ ရွေးချယ်သည့် ကမ္ဘာ့အကောင်းဆုံးနှင့် အအောင်မြင်ဆုံး ကုမ္ပဏီ (၁၀၀) “World Finance 100(2015)” တွင် မြန်မာနိုင်ငံမှ ကမ္ဘောဇဘဏ်လည်း ပါဝင်ခဲ့သည်။
ကမ္ဘာ့စီးပွားရေးဖိုရမ်ကို ဇန်နဝါရီ ၁၈ ရက်မှ ၂၃ရက်ထိ DAVOS မြို့တွင် ကျင်းပနေခြင်းဖြစ်သည်။
World Finance အဖွဲ့အစည်းက ၎င်းတို့ ရွေးချယ်ထားသည့် ကုမ္ပဏီ ၁၀၀၏စာရင်းကို Forum သို့ တက်ရောက်လာသည့် ဒေသတွင်းနှင့် နိုင်ငံတကာ ခေါင်းဆောင်များအပါအဝင် နိုင်ငံတကာမှ စီးပွားရေးလုပ်ငန်းရှင်ကြီးများ၊ စီးပွားရေး ကုမ္ပဏီကြီးများမှ အမှုဆောင်အရာရှိချုပ်များနှင့် နိုင်ငံတကာမှ တက်ရောက်လာသော ပညာရှင်များ သိရှိစေရန် ဇန်နဝါရီ ၁၈ရက်က ထုတ်ပြန်ခြင်းဖြစ်သည်။
ကမ္ဘာဇဘဏ်ကို World Finance စာရင်းတွင် ရွေးချယ်ရခြင်းသည် ကမ္ဘောဇဘဏ် စတင်ထူထောင်ခဲ့သည့် ၁၉၉၄ ခုနှစ်မှစ၍ ခေတ်အဆက်ဆက် အခက်အခဲ ပေါင်းများစွာကိုကျော်လွှား၍ ယနေ့ပကတိ အခြေအနေအတိုင်း အဖက်ဖက်မှ သာလွန်ကောင်းမွန်အောင် လုပ်ကိုင်ဆောင်ရွက်နိုင်ခဲ့ခြင်း၊ နိုင်ငံစီးပွားရေးဖွံ့ဖြိုးတိုးတက်မှုနှင့် ပုဂ္ဂလိကကဏ္ဍ စီးပွားရေး ဖွံ့ဖြိုးတိုးတက်မှုများ အတွက် ပြည်တွင်းရှိ လုပ်ငန်းရှင် အမြောက်အမြားအား ပံ့ပိုးကူညီခဲ့ခြင်းနှင့် ထောက်ကူမှုများစွာပေးနိုင်ခြင်း၊ ဒေသတွင်းနှင့် နိုင်ငံတကာမှ စီးပွားရေးအဖွဲ့အစည်းများနှင့် ချိတ်ဆက် ပူးပေါင်းဆောင် ရွက်နိုင်ခြင်း၊   နိုင်ငံတကာမှ ချမှတ်ထားသော ဥပဒေ၊ စည်းမျဉ်း၊ စည်းကမ်း စံနှုန်းများနှင့်အညီ ကျင့်သုံးလိုက်နာ ဆောင်ရွက်နိုင်ခြင်း နှင့် ၄-နှစ်ဆက်တိုက် ဝင်ငွေခွန်  အများဆုံးပေးဆောင်ခဲ့ခြင်း စသည့် အကြောင်းအချက်များကြောင့် ရွေးချယ်ခြင်းဖြစ်သည်။
ဒုတိယအကြိမ် ရန်ကုန်တိုင်းလွှတ်တော်အစည်းအဝေး ဖေဖော်ဝါရီ ၈ရက်မှသာ ကျင်းပမည်
By မျိုးသူအောင် 
ရန်ကုန်၊ ဇန်နဝါရီ ၂၀ ။             ။ ဒုတိယအကြိမ် ရန်ကုန်တိုင်းဒေသကြီး လွှတ်တော်အစည်းဝေးကို ဖေဖော်ဝါရီ ၁ရက် အစား ဖေဖော်ဝါရီ ၈ရက်မှသာ စတင်ကျင်းပမည်ဟု အမျိုးသားဒီမိုကရေစီအဖွဲ့ချုပ်မှ သိရသည်။
ယခင်က ဖေဖော်ဝါရီ ၁ရက်တွင် လွှတ်တော်အစည်းဝေးစတင်ရန် ကြေညာထားသော်လည်း တိုင်းဒေသကြီးနှင့် ပြည်နယ်လွှတ်တော်ကိုယ်စားလှယ်များအနေဖြင့် ဒုတိယအကြိမ် ပြည်သူ့လွှတ်တော်၊ အမျိုးသား လွှတ်တော်နှင့် ပြည်ထောင်စုလွှတ်တော် ပုံမှန်အစည်းဝေးများသို့ အထူးလေ့လာသူအဖြစ် တက်ရောက်ရန် ဖိတ်ကြားထားသည့်အတွက် ရက်ရွှေ့ဆိုင်းခြင်းဖြစ်ကြောင်း   ရွေးကောက်ပွဲကော်မရှင် အဖွဲ့ခွဲမှ အကြောင်းကြား စာပေးပို့ခဲ့ခြင်း ဖြစ်သည်။
"""တို့ဆီကိုတော့ အကြောင်းကြားစာပို့လာတယ်။ တို့အနေနဲ့လည်း ဒါကို သက်ဆိုင်ရာ ကိုယ်စားလှယ်တွေဆီ ပြန်ပို့ မှာပေါ့""ဟု အမျိုးသားဒီမိုကရေစီအဖွဲ့ချုပ် ဗဟိုအလုပ်မှုဆောင် ကော်မတီဝင် ဦးထွန်းထွန်းဟိန်က ပြောသည်။"
အဆိုပါ ရက်ပြောင်းခြင်းအကြောင်းကြားစာကို ရန်ကုန်တိုင်းဒေသကြီး လွှတ်တော်ဥက္ကဋ္ဌ ဦးစိန်တင်ဝင်းက ဇန်နဝါရီလ ၁၉ရက် ရက်စွဲဖြင့် ထုတ်ပြန်ကြေညာခဲ့ခြင်းဖြစ်ပြီး ယင်းနေ့၌ပင် ရန်ကုန်တိုင်းဒေသကြီး ရွေးကောက်ပွဲကော်မရှင် အဖွဲ့ခွဲက အမျိုးသားဒီမိုကရေစီအဖွဲ့ချုပ်သို့ ပေးပို့အကြောင်းကြားခဲ့ခြင်း ဖြစ်သည်။
သမ္မတ သီးသန့်ရန်ပုံငွေ ကျပ်သန်း တစ်သောင်းကျော်ထဲမှ လည်ဆယ်ဝန်ကြီးဌာနမှ ၆၂ရာခိုင်နှုန်းသုံးစွဲ
By နေသာ 
"နေပြည်တော်၊ ဇန်နဝါရီ ၂၀ ။            ။ ပြည်ထောင်စု၏ ဘဏ္ဍာငွေအရသုံးဆိုင်ရာဥပဒေ (၂၀၁၅) ခုနှစ် ပြဌာန်းချက်အရ နိုင်ငံတော်သမ္မတ၏ သီးသန့်ရန်ပုံငွေအဖြစ် ကျပ်သန်းပေါင်း တစ်သောင်းကျော် (၁၂,၈၁၀,၇၃၁) သုံးစွဲခံပြီး အများစုကို လယ်ယာစိုက်ပျိုးရေး နှင့် ဆည်မြောင်းဝန်ကြီးဌာနက သုံးစွဲခဲ့သည်။"
ပြည်ထောင်စု၏ ဘဏ္ဍာငွေအရသုံးဆိုင်ရာဥပဒေ ပုဒ်မ ၂၄ ၊ ပုဒ်မခွဲ (ဂ) ပါပြဌာန်းချက်အရ “ပြည်ထောင်စု၏ ဘဏ္ဍာရန်ပုံငွေမှ သီးသန့်ရန်ပုံငွေသုံးစွဲခြင်းကိစ္စ” ကို နိုင်ငံတော်သမ္မတရုံးမှ   ပြည်ထောင်စုလွှတ်တော် နာယကထံသို့ ဇန်နဝါရီလ ၁၈ ရက် ရက်စွဲဖြင့်ပေးပို့ခဲ့ခြင်းဖြစ်သည်။
"လယ်ဆည်ဝန်ကြီးဌာနမှ ခေါင်းစဉ် ခုနှစ်ခုဖြင့် သီးသန့်ရန်ပုံငွေ၏ ၆၂ ရာခိုင်နှုန်းကျော်ကို သုံးစွဲခဲ့ခြင်းဖြစ်ပြီး အများဆုံးသုံးစွဲမှုအဖြစ် ဧရာဝတီတိုင်းဒေသကြီးအတွင်း ချောင်းကော၊ မြောင်းကောများ တူးဖော်ခြင်း၊ ဇလွန်မြို့နယ်တွင်း ပန်တာသစ်တည်ဆောက်ခြင်း နှင့် မြစ်ကမ်းကာကွယ်ရေးလုပ်ငန်းဆောင်ရွက်ခြင်း အတွက် ကျပ်သန်းပေါင်း (၃,၉၄၆,၉၄၅) ဖြင့် အများဆုံးသုံးစွဲခဲ့သည်။"
"ကာကွယ်ရေးဝန်ကြီး ဌာနကလည်း ပြီးခဲ့သည့်နှစ် ဇွန်လ၊ ဇူလိုင်လ နှင့် သြဂုတ်လများအတွင်း ဖြစ်ပေါ်ခဲ့သည့် သဘာဝဘေးဒဏ်ကြောင့် ပျက်စီးခဲ့သော တပ်မတော် (ကြည်း၊ ရေ၊ လေ) တပ်ရင်း/ တပ်ဖွဲ့ (၂၁၁) ခုရှိ အဆောက်အဦး ၁၁၉၂ ရေသန့် လျှပ်စစ်ဆိုင်ရာများ လမ်း နှင့် အခြားဆက်စပ်လုပ်ငန်းများ ၃၈၃ ခုတို့ပြန်လည်ပြုပြင်ခြင်းအတွက် ကျပ်သန်းပေါင်း (၃,၀၀၀,၀၀၀) သုံးစွဲခဲ့သည်။"
သမ္မတ သီးသန့်ရန်ပုံငွေသုံးစွဲမှုအနက် အနည်းဆုံးသုံးစွဲမှုမှာ မွေးမြူရေး၊ ရေလုပ်ငန်း နှင့် ကျေးလက်ဒေသဖွံ့ဖြိုးရေး ဝန်ကြီးဌာနမှ သုံးစွဲသည့် ရန်ကုန်တိုင်းဒေသကြီး သာကေတ မြို့နယ်ရှိ မိကျောင်းမွေးမြူရေးစခန်းရှိ မိကျောင်းကန်များ ပြုပြင်ခြင်း နှင့် သာကေတ ရေချို သုတေသနစခန်းရှိ ငါးကန်ကြမ်းခင်းများ နှင့် ငါးသားဖောက်စခန်းရုံများ ပြုပြင်ခြင်းအတွက် ကျပ်သန်းပေါင်း (၅၂.၀၂၀) သုံးစွဲခဲ့သည်။
"နိုင်ငံတော်သမ္မတ သီးသန့်ရန်ပုံငွေ ကျပ်သန်းပေါင်း တစ်သောင်းကျော် (၁၂,၈၁၀,၇၃၁) ကို ဝန်ကြီးဌာန သုံးခု နှင့် တိုင်းဒေသကြီး/ပြည်နယ် အစိုးရလေးခုတို့က ခေါင်းစဉ် (၁၄) ခုဖြင့် သုံးစွဲခဲ့ခြင်းဖြစ်သည်။၏"
ဒေသခံ နှင့် ကုန်ထုတ်သမအသင်း ပိုင်ဆိုင်ခွင့်အငြင်းပွားနေသည့်မြေ သမအသင်းကို ပုံစံ ရ ချပေး၍ ဒေသခံများ ဆန္ဒပြ
By အောင်ကိုဦး 
မန္တလေး၊ ဇန်နဝါရီ ၂၀ ။               ။ မန္တလေးတိုင်းဒေသကြီး၊ မတ္တရာမြို့နယ်၊ ကျောက်စရစ်မြောက်ကျေးရွာ ကွင်းအမှတ်(၁၄၃၊၁၄၄)နှင့် ရေနံ့သာကွင်း အမှတ်(၁၄၉) အတွင်းရှိ လယ်မြေဧက ၆၀၀ ကျော်အတွက် ဒေသခံတောင်သူများ နှင့် ရေနံသာအဆင့်မြင့် ကုန်ထုတ်သမဝါယမအသင်းတို့ ပိုင်ဆိုင်ခွင့်အငြင်းပွားဆဲဖြစ်ပြီး ကုန်ထုတ်သမအသင်းသို့ ပုံစံ (၇) ချထားပေးလိုက်၍   ဒေသခံတောင်သူ ၁၀၀ဦးက မြို့နယ် မြေစာရင်းနှင့် မြို့နယ်ထွေ/အုပ်ကို ဇန်နဝါရီလ ၂၀ ရက်၊ နံနက်က စပြီး ဆန္ဒပြခဲ့သည်။
"ဆန္ဒဖော်ထုတ်ပွဲ ဦးဆောင်သူ ကိုရဲရင့်အောင် က ""သ/မ ကို ပုံစံ(၇)ချမပေးဖို့ ကန့်ကွက်စာတွေ အကြိမ်ကြိမ်တင်တယ်။ရွာသူရွာသားတွေကိုယ်တိုင်သွားပြီး၊ ထွေအုပ်နဲ့မြေစာရင်းကို သွားတားလည်း အကြိမ်ကြိမ်ပါ။ အဲဒီကြားထဲကကို အခုလို ပုံစံ(၇)ကို ထုတ်ပေးလိုက်တာပဲ။ ပြီးတော့ အဲဒီမြေတွေက ကျွန်တော်တို့တောင်သူတွေပိုင်တာလေ။ သမက သိမ်းထားတာပါ။ ဒါကြောင့် ထွန်တုံးတိုက်ပွဲဝင်ပြီး ပြန်သိမ်းခဲ့တာပါ။ ဒီကိစ္စက မပြီးသေးဘူး။ ဒါကို အစိုးရသစ်မတက်ခင် ပုံစံ(၇)ကို ထုတ်ပေးတာဟာ လုပ်လို့ရတုန်း အပြီးလုပ်ပြီး ကျွန်တော်တို့မြေကို ဘယ်တော့မှပြန် မပေးတော့ဘူးဆိုတဲ့ပုံစံနဲ့လုပ်တာပါ။ ဒါကိုလက်မခံလို့ ဒီနေ့ဆန္ဒပြကြတာပဲ။""ဟု မဇ္ဈိမကိုပြောသည်။"
အဆိုပါဒေသခံများပိုင်ဆိုင်သည့် လယ်မြေများကို ၁၉၈၇ ခုနှစ်တွင် လျော်ကြေး၊ နစ်နာကြေးမပေးဘဲ သိမ်းဆည်းခဲ့သောကြောင့် ၂၀၁၄ခုနှစ်၊ မတ်လ ၃ ရက်မှစတင်၍ ထွန်တုံးတိုက်ပွဲ အကြိမ်ကြိမ်ဝင်၍ လယ်မြေများပြန်ရအောင် တိုက်ပွဲနေဆဲဖြစ်ပြီး ရေနံ့သာအဆင့်မြင့်ကုန်ထုတ် သမဝါယမအသင်းသို့ ပုစံ(၇)ချမပေးရန်အတွက် ကန့်ကွက်နေဆဲမှာပင် မတ္တရာမြို့နယ်မြေစာရင်းဦးစီးဌာနမှ ဇန်နဝါရီလ ၈ ရက်က ပုံစံ(၇)ချထားပေးလိုက်သည်ကို မကျေနပ်သောကြောင့် ဆန္ဒပြခြင်းဖြစ်သည်ဟု ကိုရဲရင့်အောင်ကဆိုသည်။
ဆန္ဒပြသူများသည် မတ္တရာ ကျောက်စရစ်မြောက်လယ်မြေ ဘယ်သူ့မြေလဲ(ငါတို့မြေ)၊ တရားမဝင် ပုံစံ(၇) ဖျက်သိမ်းပစ်(ဖျက်သိမ်းပစ်)၊ မတ္တရာ မြေစာရင်းဌာနအား (အရေးယူပေး)၊ အငြင်းပွားလယ်ယာမြေများ လယ်ယာမြေဥပဒေနှင့်အညီ(ဖြေရှင်းပေး)စသည့်ဖြင့် ကြွေးကြော်၍ မတ္တရာမြို့အတွင်းသို့ လှည့်လည်၍ ဆန္ဒပြကြသည်။
ပြည်နယ်အစိုးရဖွဲ့စည်းရေးကိစ္စ အခြေခံဥပဒေအရသာ လုပ်ဆောင်မည်ဟု အင်အန်လ်ဒီတုံ့ပြန်
By မျိုးသူအောင် 
ရန်ကုန်၊ ဇန်နဝါရီလ ၂၀ ။                ။ ရခိုင်ပြည်နယ်အစိုးရအဖွဲ့ကို ၂၀၀၈ ဖွဲ့စည်းပုံနှင့် အညီသာ ဖွဲ့စည်းသွားမည်ဖြစ်ကြောင်း အမျိုးသားဒီမိုကရေစီအဖွဲ့ချုပ်က ပြန်လည်တုန့်ပြန်ပြောကြား လိုက်သည်။
ရခိုင်အမျိုးသားပါတီအနေဖြင့် ပြည်နယ်အစိုးရအဖွဲ့အား ဦးဆောင်ဖွဲ့စည်းခွင့် မရပါက အမျိုးသားဒီမိုကရေစီအဖွဲ့ချုပ် နှင့် အတိုက်အခံပါတီအဖြစ် ရပ်တည်မည်ဖြစ်ကြောင်း ဇန်နဝါရီလ( ၁၉ရက်က ထုတ်ပြန်ခဲ့သည့် အပေါ် အမျိုးသားဒီမိုကရေစီအဖွဲ့ချုပ် ဗဟိုအလုပ်မှုကော်မတီဝင် ဦးထွန်ထွန်းဟိန်က ယခုကဲ့သို့ ပြန်လည်တုံ့ပြန်လိုက်ခြင်းဖြစ်သည်။
"""ငါတို့က ငါတို့ သဘောကျဖွဲ့လို့ရတာမဟုတ်ဘူးလေ။ ၂၀၀၈ခုနှစ် ဖွဲ့စည်းအုပ်ချုပ်ပုံအခြေခံဥပဒေအရပဲ ဖွဲ့လို့ရတာလေ။ ရခိုင်ပြည်နယ်မှာ အစိုးရဖွဲ့ရင် ဘယ်လိုဖွဲ့ရမလည်းဆိုတာ ဖွဲ့စည်းအုပ်ချုပ်ပုံမှာ ညွှန်ပြထားတာရှိတယ်။ အဲဒီအတိုင်း လိုက်နာပြီး ငါတို့က ဖွဲ့ရတာ။ ဘာဖြစ်လို့လည်းဆိုတော့ ဖွဲ့စည်းပုံအခြေခံဥပဒေမှ မပြင်သေးပဲနဲ့""ဟု ဦးထွန်းထွန်းဟိန်က ပြေသည်။"
၂၀၀၈ ဖွဲ့စည်းပုံအခြေခံဥပဒေတွင် တိုင်းနှင့်ပြည်နယ် ဝန်ကြီးချုပ်ကို နိုင်ငံတော်သမ္မတမှ တိုက်ရိုက် ရွေးခြယ်ခွင့်ရရှိထားခြင်း ဖြစ်သည်။
ဇန်နဝါရီလ ၁၅ရက်က အမျိုးသားဒီမိုကရေစီအဖွဲ့ချုပ်၏ ရခိုင်ပြည်နယ် အလုပ်မှုဆောင်အဖွဲ့ ဥက္ကဋ္ဌ ဦးညီပုနှင့် တွေ့ဆုံစဉ်တွင်လည်း ဦးညီပုက ရခိုင်ပြည်နယ်အစိုးရအဖွဲ့ကို အမျိုးသားဒီမိုကရေစီအဖွဲ့ချုပ်က ဦးဆောင်ဖွဲ့စည်းမည်ဟု ပြောကြားခဲ့ကြောင်း သိရသည်။
အဆိုပါ ကိစ္စနှင့် ပတ်သကပ်၍ ရခိုင်အမျိုးသားပါတီက ဇန်နဝါရီလ ၁၉ရက်တွင် ထုတ်ပြန်ချက်တစ်စောင် ထုတ်ပြန်ကြေညာခဲ့သည်။
ယင်းထုတ်ပြန်ချက်တွင် ရခိုင်ပြည်နယ်အတွင်း ပြည်နယ်လွှတ်တော်ကိုယ်စားလှယ် (၂၃)ဦး အနိုင်ရခဲ့သည့် ရခိုင်အမျိုးသားပါတီအနေဖြင့် ပြည်နယ်အစိုးရအဖွဲ့ကို ဦးဆောင်ဖွဲ့စည်းခွင့်မရရှိပါက မည်သည့် အစိုးရအဖွဲ့တွင်မှ လုံးဝမပါဝင်ဘဲ ရခိုင်အမျိုးသားအကျိုးစီးပွားအတွက် အတိုက်အခံပါတီအနေဖြင့် ရပ်တည်မည် ဖြစ်ကြောင်း ဖော်ပြထားသည်။
ထို့ပြင် အမျိုးသားဒီမိုကရေစီအဖွဲ့ချုပ် အနေဖြင့် ရခိုင်ပြည်နယ်အစိုးရ ဖွဲ့စည်းနိုင်ရေးဆွေးနွေးမည်ဆိုပါက  လက်ခံဆွေးနွေးသွားမည်ဟုလည်း ထည့်သွင်း ဖော်ပြထားသည်။
"ယင်းအချက်နှင့် ပတ်သက်၍ ဦးထွန်းထွန်းဟိန်က ""ဆွေးနွေးတာက သူတို့က အခုမှပြောတာလေ။ ငါတို့က ချက်ချင်း သူတို့နဲ့ ဆွေးနွေးတယ်ဆိုတာက တစ်ဦးကောင်း တစ်ယောက်ချင်း သွားတွေ့လို့ရတာမှ မဟုတ်ဘဲ။ စီအီးစီ ဆုံးဖြတ်ချက်နဲ့မှ တွေ့လို့ရတာလေ""ဟု ပြောသည်။"
သမ္မတကို နှုတ်ဆက်ကန်တော့သူများအား ညစာစားပွဲဖြင့် ပြန်လည်ဧည့်ခံမည်
By ဇော်ခမ်းဟိန်း 
ရန်ကုန်၊ ဇန်နဝါရီ ၂၀ ။           ။ မကြာမီသက်တမ်းကုန်ဆုံးတော့မည့် သမ္မတဦးသိန်းစိန်အား သွားရောက်ကန်တော့ကြမည် နိုင်ငံအနှံ့အပြားမှ လူငယ်များကို ညစာစားပွဲဖြင့် ပြန်လည်ဧည့်ခံမည်ဟု စီစဉ်သူ ကိုဥက္ကာရွှေဝင်းက မဇ္ဈိမသို့ ပြောကြားသည်။
ယနေ့ထိ သမ္မတအား နှုတ်ဆက်ကန်တော့လိုသူ နိုင်ငံအနှံ့မှ စာရင်းပေးထားသူ (၈၀၀) ဦးကျော် ရှိနေပြီး တစ်ထောင်ဦးထိ ရှိလာနိုင်ကာ ကန်တော့မည့်သူများမှာ ကိုယ့်စရိတ်ကိုယ်စားသွားပြီး အလှူငွေ လက်ခံမည်မဟုတ်ဟု ၎င်းကပြောသည်။
''သမ္မတရုံးက ဦးဇော်ဌေးနဲ့ မနေ့က သမ္မတကြီးကို ကန်တော့ဖို့ပြောပြတယ်။ ညနေ ငါးနာရီလောက်မှာ သမ္မတကြီးကလက်ခံပါတယ်တဲ့။ လာကန်တော့မယ့် ကလေးတွေကို ညစာစားပွဲစဉ်ပေးမယ်လို့ ပြောခဲ့တယ်။ မတ်လ ၂၀ ရက်မှာ ကန်တော့ဖို့စီစဉ်ထားပေမယ့် နည်းပညာကျောင်းက စာမေးပွဲရှိလို့ ရက်ရွှေ့ခိုင်းထားတယ်။'' ဟု ကိုဥက္ကာရွှေဝင်းက ပြောသည်။
အောင်ပန်းမြို့မှ လူငယ် ၂၀ ဦးကျော်အား ဦးဆောင်ကာ သမ္မတထံ သွားကန်တော့မည့် မအိအိအောင်က အလှူငွေလက်မခံသောကြောင့် ဒေသထွက် ရိုးရာလက်ဆောင်ပစ္စည်းသာ ယူသွားမည်ဟုဆိုသည်။
''သွားကန်တော့မယ်ဆိုတာ ဖေ့ဘုတ်ကနေစသိတာပါ၊ ကိုယ့်စာရိတ်နဲ့သွားမှာပါ။ ဝေဖန်ခံရတာတော့ရှိတယ်။ သမ္မတကိုလေးစားတာရယ် အပြင်မှာတစ်ခါမှမမြင်ဘူးတာကြောင့် သွားမှာပါ။ သူ့သက်တမ်းငါးနှစ်အတွင်းမှာ လုပ်ပေးခဲ့တာလည်း အများကြီးရှိတယ်။ သက်တမ်းကုန်တော့မှာဆိုတော့ နှုတ်ဆက်တဲ့သဘောပါ။'' ဟု ၎င်းက ပြောကြားသည်။
ရန်ကုန်၊ နေပြည်တော်၊ မန်းလေး၊ ဟင်္သာတ၊ မြဝတီ၊ ပဲခူး၊ မှော်ဘီ၊ ပြင်ဦးလွင်၊ မိတ္ထီလာ၊ မော်လမြိုင်၊ ကျွန်းလှ၊ ကွမ်လုံ၊ တောင်ငူ၊ ညောင်တုန်း၊ ဘားအံ၊ ကျောက်ဆည်၊ ပြည်၊ မူဆယ်၊ စစ်ကိုင်း၊ တံတားဦး၊ တောင်ကြီး၊ အောင်ပန်း၊ ပုသိမ်၊ ရေတာရှည်၊ ပျဉ်းမနား၊ မုံရွာ၊ မကွေး လားရှိုး၊ ဘိုးကလေး၊ ပေါက်၊ မိုးညို၊ မြိုင်၊ ရွှေဘို၊ ရပ်စောက်၊ တောင်သာ၊ မင်းဘူး၊ ရွှေတောင်၊ မြစ်သား၊ ရွှေညောင်စသည့်မြို့များမှ သွားရောက်ကန်တော့ရန် စာရင်းပေးထားပြီး ထပ်မံ၍အခြားမြို့များမှ လူငယ်များကိုလည်း ထပ်မံ ဖိတ်ခေါ် ထားသည်။
ကန်တော့မည့်လူများမှာ ဘုန်းကြီးကျောင်း၊ စာသင်ကျောင်း၊ ဓမ္မာရုံများတွင်တည်းခိုကြမည်ဖြစ်ပြီး သမ္မတမှာ အိမ်တော်မှပြောင်းရွှေ့သွားသောကြောင့် လူတစ်ထောင်ကျော်ဆံ့သည့် ခန်းမတစ်ခုတောင်း ဆိုမည်ဟု ကိုဥက္ကာရွှေဝင်းက ပြောသည်။
''ကန်တော့ချင်တဲ့သူလာပါ၊ မကန်တော့ချင်ရင်နေပေါ့၊ ဘာလို့အဲ့လိုလိုက်ပြောနေလဲစဉ်းစားလို့မရဘူး၊ အဲ့လို စိတ်ဓါတ်နဲ့ တိုင်းပြည်တည်ဆောက်ဖို့မပြောနဲ့ ရေနှုတ်မြောင်းတောင်ပေါင်းပြီးတူး လို့ရမှာမဟုတ်ဘူး။ ငယ်ငယ်ကကျောင်းမှာ ကျောင်းအုပ်ဆရာကြီးပြောင်းသွားရင် ကန်တော့ကြတဲ့သဘောပါဘဲ။'' ဟု ၎င်းကဆိုသည်။
တရုတ်-မြန်မာနယ်စပ် ဘိန်းခင်းများ တိုက်ဖျက်မည့်အဖွဲ့ ရဲတပ်ဖွဲ့လုံခြံုရေးယူပေးရန် အထက်အမိန့် စောင့်ဆိုင်းနေရ
By ဖနိဒါ 
ချင်းမိုင်၊ ဇန်နဝါရီ ၂၀ ။            ။ တရုတ်-မြန်မာနယ်စပ်ရှိ ဘိန်းခင်းများအား တိုက်ဖျက်ရန် ကချင်ပြည်သူလူထုများ ပါဝင်ဖွဲ့စည်းထားသော မူးဆေးဝါးတိုက်ဖျက်ရေးအဖွဲ့မှ အင်အား ၁၀၀၀ ကျော်က ဇန်နဝါရီ  ၁၉ရက်တွင် ထွက်ခွာရန်ပြင်ဆင်ထားသော်လည်း ရဲတပ်ဖွဲ့က လုံခြုံရေးယူပေးရန် ခွင့်ပြုချက်မရ၍ မထွက်ခွာနိုင်သေးကြောင်း မြစ်ကြီးနားမြို့နယ် ကချင်မူးယစ်ဆေးဝါး တိုက်ဖျက်ရေးအဖွဲ့မှ အတွင်းရေးမှူး ဦးတန်ဂွန်းက မဇ္ဈိမကို ပြောသည်။
ကချင်ပြည်နယ် ဝိုင်းမော်မြို့ ရှိ နှစ်ခြင်းခရစ်ယာန်အသင်းနှင့် ကက်သလစ်အသင်းတော် ဘုရားကျောင်းတို့တွင် ဘိန်းခင်းတိုက်ဖျက်မည့် ကချင်လူထု အင်အား ၁၀၀၀ ကျော်က အသင့်စုစည်းထားသော်လည်း ရဲတပ်ဖွဲ့က လုံခြုံရေး ယူပေးရန် အထက်အမိန့် စောင့်ဆိုင်းနေရခြင်းဖြစ်သည်။
ဝိုင်းမော်မြို့နယ် ဆဒုံးနှင့် ကန်ပိုင်တီဒေသများနှင့် တရုတ်-မြန်မာနယ်စပ်များရှိ ဘိန်းခင်းများ ဖျက်ဆီးရန် တက်လာသော လူထုအား တားဆီးပစ်ခတ်မည်ဟု ဒေသခံများမှ ပြောဆိုမှုများ ရှိလာသဖြင့် အစိုးရ၏ ခွင့်ပြုချက်ကို စောင့်ဆိုင်းနေခြင်း ဖြစ်သည်ဟုလည်း ဦးအင်ခွမ်တန်ဂွန်းက ပြောသည်။
“ခွင့်မပြုဘူးဆိုတာက ကျနော်တို့လူထုတက်လာတဲ့လမ်းမှာ ချောင်းမြောင်း ပစ်ခတ်နိုင်တယ်ဆိုတဲ့ အခြေအနေ ဖြစ်လာနိုင်တယ် ဆိုပြီး မသွားသေးဘူး။ ကျနော်တို့က နဂိုကတည်းက လက်နက်ကိုင်အဖွဲ့အစည်းတွေ ရှိလို့ အစိုးရ ရဲတပ်ဖွဲ့ လုံခြုံရေးယူပေးမှ ကျနော်တို့ လုံခြုံမှုရမယ်ဆိုပြီး မြင်တယ်။ ဒါကြောင့် ရဲတပ်ဖွဲ့ (ရဲမင်းကြီး)ကို အကြောင်းကြားတော့ သူတို့က အထက်ကို တင်ပြတယ်။ နယ်စပ်ဒေသဖြစ်တော့ နယ်စပ်ရေးရာလုံခြုံရေးဝန်ကြီးနဲ့လည်း သက်ဆိုင်လာတယ်။ စစ်တပ်ပိုင်း အဆင့်ဆင့်ဆိုတော့ လူထုလည်းတက်လာတယ်ဆိုတော့ မဖြစ်သင့်တဲ့ ဆိုးကျိုးဖြစ်လာနိုင်တယ်။ မင်းတို့ကြီးပဲ မသွားသေးနဲ့လို့ နယ်စပ်ဒေသလုံခြုံရေးဝန်ကြီးကနေ ပြောတာ”ဟု သူက မဇ္ဈိမကို ပြောသည်။
ကချင်ပြည်နယ် မြောက်ပိုင်းတိုင်း စစ်ဌာနချုပ်မှ နယ်စပ်ဒေသလုံခြုံရေးဝန်ကြီးနှင့် ပြည်နယ် အစိုးရအဖွဲ့ အတွင်းရေးမှူးတို့ကလည်း ထိုသို့ နယ်စပ် ဒေသခံများ တားဆီးပစ်ခတ်မည်ဟု အကြောင်းကြားလာမှုများ ရှိသည်ဟု လုံခြုံရေးအရ ခေတ္တစောင့်ဆိုင်းရန် ပြောဆိုခဲ့သည်ဟု သူက ပြောသည်။
မူးယစ်ဆေးဝါးပပျောက်ရေးလုပ်ဆောင်ရန်အတွက် သက်ဆိုင်ရာ အစိုးရ၏ တာဝန်ဖြစ်သလို၊ ကချင်မူးယစ်ဆေးဝါး တိုက်ဖျက်ရေး အဖွဲ့ကလည်း ရပ်ဆိုင်းမည် မဟုတ်ကြောင်း သူက ဆိုသည်။
“ကျနော်တို့လည်း ဒီလိုဖြစ်လာပြီဆိုတော့ လူထုကို တားမြစ်ပစ်ခတ်မယ်ဆိုရင်တော့ စဉ်းစားစရာဖြစ်လာတယ်။ ဒါက တဖက်မှာ ဥပဒေကို ဆန့်ကျင်တဲ့အလုပ်ဖြစ်တယ်။ မူးယစ်ဆေးဝါး တားမြစ်တဲ့ လူတွေကို ဆန့်ကျင်မယ်ဆိုတော့ ကျွန်တော်တို့ လည်း ဒီလိုဖြစ်လာတာက အစိုးရအပေါ် တာဝန်ရှိတယ်၊ သူတို့က ခဏလေးစောင့်ပါဦးလို့ပြောလို့ စောင့်မှာပဲ”ဟု ဦးအင်ခွမ်တန်ဂွန်းက ပြောသည်။
ဇန်နဝါရီလ ၁၅ ရက်က ကချင်ပြည်နယ် တနိုင်းဒေသရှိ ဘိန်းခင်းများ ဖျက်ဆီးနေစဉ် ဘိန်းစိုက်ခင်းပိုင်ရှင်မှ တိုမီးလက်နက်ဖြင့် ပစ်ခတ်ခဲ့သဖြင့် အသက် ၁၉ နှစ်အရွယ် လထော်ဂျိုးဇက် တူးဇိုင် သေဆုံးခဲ့သည်။
ကချင်လူထုမှ အခြေခံ၍ ဖွဲ့စည်းထားသော ကချင် မူးယစ်ဆေးဝါးတိုက်ဖျက်ရေးအဖွဲ့သည် ဇန်နဝါရီလ ၅ ရက်မှစတင်၍ ကချင်ပြည်နယ် ပူတာအို၊ ဆွမ်ပရာဘွမ်၊ တနိုင်ဒေသများရှိ ဘိန်းခင်း ဧကပေါင်းထောင်ချီ ဖျက်ဆီးနိုင်ခဲ့သည်။
ဆဒုံး၊ ကန်ပိုင်တီ၊ တရုတ်-မြန်မာနယ်စပ်ဒေသများရှိ ဘိန်းခင်းများ ဖျက်ဆီးရန်အတွက် မူလက ဇန်နဝါရီလ ၁၉ ရက်တွင် ထွက်ခွာရန် ရည်ရွယ်ထားသော်လည်း လုံခြုံရေးမကောင်းသဖြင့် အစိုးရ၏ ခွင့်ပြုချက် စောင့်ဆိုင်းနေရခြင်း ဖြစ်သည်။
ဦးဝင်းမြင့်နှင့် မန်းဝင်းခိုင်သန်းတို့ လွှတ်တော်ဥက္ကဋ္ဌများဖြစ် ဒုတိယဥက္ကဋ္ဌများ ရခိုင်နှင့် ကချင် တိုင်းရင်းသားတို့ဖြစ်မည်
By မဇ္ဈိမ 
လာမည့် ဒုတိယလွှတ်တော် သက်တမ်းတွင် ပြည်သူ့လွှတ်တော်အတွက် ဥက္ကဋ္ဌအဖြစ် ဦးဝင်းမြင့်၊ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်းတို့ကို ရွေးချယ်ထားကြောင်း အနိုင်ရပါတီ အမျိုးသားဒီမိုကရေစီအဖွဲ့ချုပ် ပြောခွင့်ရ ဉာဏ်ဝင်းက ပြောဆိုကြောင်း AFP သတင်းတစ်ရပ်တွင် ဖေါ်ပြသည်။
ပြည်သူ့လွှတ်တော် ဥက္ကဋ္ဌအဖြစ် လျာထားခံရသူ ဦးဝင်းမြင့်သည် ၂၀၁၂ ကြားဖြတ် ရွေးကောက်ပွဲတွင် ပုသိမ်မဲဆန္ဒနယ်၏ ပြည်သူ့လွှတ်တော် ရွေးကောက်ခံ အမတ်ဖြစ်လာခဲ့သည်။ ၂၀၁၅ ရွေးကောက်ပွဲတွင်မူ ရန်ကုန်မြို့ တာမွေမြို့နယ် မဲဆန္ဒနယ်မှ ပြန်လည်ရွေးချယ်ခံခဲ့ပြီး ထပ်မံအနိုင်ရရှိထားသူဖြစ်သည်။
အမျိုးသားလွှတ်တော် ဥက္ကဋ္ဌအဖြစ် လျာထားခံရသူ မန်းဝင်းခိုင်သန်းမှာ အာဇာနည် ခေါင်းဆောင်တစ်ဦးဖြစ်သည့် မန်းဘခိုင်၏မြေး တော်စပ်သူလည်းဖြစ်သည်။ သူသည် နိုဝင်ဘာ ရွေးကောက်ပွဲတွင် ကရင်ပြည်နယ် အမျိုးသားလွှတ်တော် အမှတ် (၈)၏ ရွေးကောက်ခံ အမတ်လည်းဖြစ်သည်။ ထူးခြားမှုအဖြစ် မန်းဝင်းခိုင်သန်းသည် ဇန်နဝါရီ ၂၀ ရက်က လွှတ်တော်သို့ သွားရောက် လေ့လာခဲ့သည်ကိုလည်း တွေ့ရှိရသည်။
လွှတ်တော်များ၏ ဒုတိယ ဥက္ကဋ္ဌများကို ရခိုင်နှင့် ကချင်တိုင်းရင်းသားများထဲမှ ရွေးချယ်ထားသည် ဆိုသော်လည်း မည်သူ ဖြစ်သည်ကိုမူ အတိအကျ မသိရသေးပါ။
နိုဝင်ဘာ ရွေးကောက်ပွဲတွင် ပြည်နယ် လွှတ်တော်ကိုယ်စားလှယ် ၂၃ ဦး အနိုင်ရရှိထားသည့် ANP ပါတီကမူ “ရခိုင်ပြည်နယ်အစိုးရအဖွဲ့အား ဦးဆောင်ဖွဲ့စည်းခွင့် မရရှိပါက ရခိုင်အမျိုးသား ပါတီသည် မည်သည့်အစိုးရ အဖွဲ့အစည်း တွင်မဆို လုံးဝပါဝင်ခြင်းမပြုဘဲ ရခိုင် အမျိုးသား အကျိုးစီးပွားအတွက် အတိုက်အခံ နိုင်ငံရေး ပါတီအဖြစ် ရပ်တည်သွားမည်” ဇန်နဝါရီ ၁၉  ရက် ရက်စွဲဖြင့် ထုတ်ပြန်ကြေညာထားသည်။
ဟိမဝန္တာ၌ ထိန်းသိမ်းထားသည့် ဗုဒ္ဓ၏အရိုးဓာတ်တော်ကို ပူဇော်ခွင့်ရကြမည်
By မဇ္ဈိမ 
ဇန်နဝါရီလ ၂၁ ရက် ။           ။ ကမ္ဘာ့ဗုဒ္ဓဘာသာ ငြိမ်းချမ်းရေး ညီလာခံကာလ၌ ဟိမဝန္တာမှ ဗုဒ္ဓ၏ အရိုးဓာတ်တော်ကို မြန်မာနိုင်ငံသားများ ၈ ရက်ကြာ ပူဇော်ခွင့်ရကြမည်ဟု သိရသည်။
ဟိမဝန္တာမှ ဗုဒ္ဓ၏ အရိုးဓာတ်တော်ကို ကမ္ဘာ့ဗုဒ္ဓဘာသာ ငြိမ်းချမ်းရေးညီလာခံ (The World Buddhist Peace Conference) မကျင်းပမီ တစ်ရက်အလို ဇန်နဝါရီ ၂၁ ရက်တွင် အိန္ဒိယနိုင်ငံမှတစ်ဆင့် စစ်ကိုင်းအပြည်ပြည်ဆိုင်ရာ ဗုဒ္ဓတက္ကသိုလ်သို့ ပင့်ဆောင်မည်ဖြစ်သည်။
အိန္ဒိယနိုင်ငံ ဟိမဝန္တာတောင်တန်းများတွင် နေထိုင်သူ လူမျိုးစုတစ်စုက ထိန်းသိမ်းထားသည့် အဆိုပါ ဗုဒ္ဓ၏ အရိုးဓာတ်တော်ကို ယင်းလူမျိုးစုတို့၏ ဘာသာရေး ဒုတိယအကြီးအကဲ အပါအဝင် ဘာသာရေးခေါင်းဆောင် ၅ ဦးတို့က မန္တလေးလေဆိပ်သို့ သယ်ဆောင်လာမည်ဟု နိုင်ငံပိုင်သတင်းစာတွင် ဖော်ပြထားသည်။
ဗုဒ္ဓ၏ အရိုးဓာတ်တော်သည် ဇန်နဝါရီ ၂၁ ရက်မှ ၂၂ ရက်နံနက်ပိုင်းအထိ စစ်ကိုင်းမြို့သီတဂူကမ္ဘာ့ဗုဒ္ဓတက္ကသိုလ်တွင် ကိန်းဝပ်အပူဇော်ခံမည်ဟု သိရသည်။
ဇန်နဝါရီ ၂၂ ညနေပိုင်းတွင် စစ်ကိုင်းမြို့ကောင်းမှုတော်၊ ဇန်နဝါရီ ၂၃ တွင် မန္တလေးမြို့ မဟာမုနိဘုရားကြီး၊ ဇန်နဝါရီ ၂၄ တွင် မန္တလေးမြို့ သုဓမ္မာကျောင်းတော်၊ ဇန်နဝါရီ ၂၅ တွင် နေပြည်တော် ဥပ္ပါတသန္တိစေတီတော်၊ ဇန်နဝါရီ ၂၆ တွင် တောင်ငူမြို့ရွှေဆံတော်ဘုရား၊ ဇန်နဝါရီ ၂၇ နှင့် ၂၈ တွင် ရန်ကုန်မြို့ ရွှေတိဂုံစေတီတော် စသည်ဖြင့် လှည့်လည် ကိန်းဝပ် အပူဇော်ခံမည်ဟု သတင်းစာ ကဖော်ပြသည်။ ဇန်နဝါရီ ၂၉ တွင်မူ အိန္ဒိယ သို့ ပြန်လည်ကြွချီမည်ဖြစ်သည်။
ဇန်နဝါရီ ၂၂ ရက်မှ ၂၅ ရက်အထိ စစ်ကိုင်းတောင်ရိုး သီတဂူ ဗုဒ္ဓတက္ကသိုလ်၌ ကျင်းပမည့် ကမ္ဘာ့ဗုဒ္ဓဘာသာ ငြိမ်းချမ်းရေးညီလာခံသို့ တိဗက်ဘုန်းတော်ကြီးများအပါအဝင် ဘာသာပေါင်းစုံမှ ခေါင်းဆောင်များ လာတက် ကြမည်ဖြစ်သည်။
ယခုအခါ ကမ္ဘာ့နိုင်ငံများမှ ဘာသာရေး ကျွမ်းကျင်သူများနှင့် လေ့လာသူ ၂ဝဝ ကျော်တို့ ရောက်ရှိနေပြီဟု မြဝတီ သတင်းဌာနမှ ဖော်ပြထားသည်။
လူပျိုဟု လိမ်လည်ပေါင်းသင်းသူကို တစ်လင်တစ်မယားဥပဒေဖြင့် အမှုဖွင့်
By မာန်ဇာမြေမွန် 
မုံရွာ၊ ဇန်နဝါရီ ၂၀ ။           ။ စစ်ကိုင်းတိုင်းဒေသကြီး ထီးချိုင့်မြို့နယ်တွင် လူပျိုဟုလိမ်လည်ပေါင်းသင်းသည်ဟု ဆိုကာ တစ်လင်တစ်မယားဥပဒေဖြင့် အမှုဖွင့်ထားမှု ယခုလ ၁၉ ရက်က ဖြစ်ပွားခဲ့ကြောင်း တိုင်းဒေသကြီး ရဲတပ်ဖွဲ့မှူးရုံးမှ သိရသည်။
ထီးချိုင့်မြို့နယ်၊ မအူကုန်းကျေးရွာနေ အမျိုးသမီးတစ်ဦးအား ကသာမြို့နယ်နေ အမျိုးသားတစ်ဦးမှ လူပျိုဟုဆိုကာ လိမ်လည်ပေါင်းသင်းခဲ့သည့်အတွက် အမှုဖွင့်လှစ်ခဲ့ခြင်းဖြစ်ကြောင်း မှုခင်းမှတ်တမ်းများတွင် ဖော်ပြထားသည်။
ကသာမြို့နယ်၊ ရွှေဘုံသာရပ်ကွက်တွင် နေထိုင်သော သံချောင်း(ခ) တင့်ဝေ ဆိုသူသည် ဇန်နဝါရီလ ၁၅ရက်က စတင်ကာ အဆိုပါ အမျိုးသမီး နှင့် ပေါင်းသင်းခဲ့ခြင်းဖြစ်သည်။
ယင်းသို့ပေါင်းသင်းနေစဉ် သံချောင်း(ခ)တင့်ဝေမှာ တရားဝင်မယားကြီးရှိနေပြီး သားသမီး ၃ ဦးတို့ ရှိကြောင်း၊ သိရှိခဲ့ရသည့်အတွက် ရဲစခန်းသို့ လာရောက်တိုင်တန်းခဲ့ခြင်း ဖြစ်ကြောင်း သိရသည်။
လွိုင်ကော်မြို့တွင် ကယားပြည်နယ်ငြိမ်းချမ်းရေး ဖိုရမ်ကျင်းပ
By အောင်ကိုဦး 
မန္တလေး၊ ဇန်နဝါရီ ၂၁ ။              ။ ကယားပြည်နယ်၊ လွိုင်ကော်မြို့၊ မိုင်းလုံးရပ်ကွက်ရှိ ရှေးဦးကလေး သူငယ်ဘက်စုံပြုစု ပျိုးထောင်ရေးဂေဟာတွင် ကယားပြည်နယ်ငြိမ်းချမ်းရေးဖိုရမ်ကို ဇန်နဝါရီလ ၂၁ရက်၊နံနက် ၉ နာရီ ၃၀ မိနစ်က စတင်ကျင်းပလျက်ရှိကြောင်းသိရသည်။
ကယားပြည်နယ်ငြိမ်းချမ်းရေးဖိုရမ်ကို အလင်းသစ်လူမှုဖွံ့ဖြိုးးရေးအဖွဲ့၊ ကယားပြည်နယ်လူငယ်များကွန်ယက်၊ ကယန်းဒေသလူမှုဖွံ့ဖြိုးရေးအဖွဲ့၊ အမျိုးသမီးများဘဝလုံခြုံရေးဂေဟာ၊ ကယားဖူးနှစ်ခြင်း လူမှုဝန်ထမ်းနှင့် ဖွံ့ဖြိုရေးအသင်းနှင့် ကန္တရဝတီလူငယ်များအဖွဲ့တို့ မှဦးဆောင်ကာ ဇန်နဝါရီ ၂၃ ရက်အထိ ကျင်းပပြုလုပ်သွားမည်ဟု အလင်းသစ်လူမှုဖွံ့ဖြိုးရေးအဖွဲ့မှ ကယားပြည်နယ်ငြိမ်းချမ်းရေး ဖိုရမ်ဖြစ်မြောက်ရေးကော်မတီ ၊ပြောရေးဆိုခွင့်ရှိသူ ကိုဒီးဒီ က မဇ္ဈိမ ကိုပြောသည်။
ကယားပြည်နယ်ငြိမ်းချမ်းရေးဖိုရမ်ပြုလုပ်ရခြင်း၏ ရည်ရွယ်ချက်မှာ ဖိုရမ်သို့တက်ရောက်လာသောပုဂ္ဂိုလ်များ၏ မတူညီသောကိုးကွယ်ယုံကြည်မှု၊နိုင်ငံရေးနောက်ခံသမိုင်းများကို လေးစားခြင်းအားဖြင့် ကယားပြည်နယ်၏ ငြိမ်းချမ်းရေးတည်ဆောက်မှု လုပ်ငန်းစဉ်တွင် အရပ်ဘက်လူမှု အဖွဲ့အစည်းများ၏ အခန်းကဏ္ဍနှင့်ပတ်သက်ပြီး ဘုံသဘောတူညီမှု တစ်ခုရရှိစေရန်၊ ဖိုရမ်သို့တက်ရောက်လာသော ပုဂ္ဂိုလ်များကြား အနာဂတ်တွင်ကယားပြည်နယ်၏ ပိုမိုကောင်းမွန်သောဒေသခံအုပ်ချုပ်မှုစနစ် တစ်ခုဖြစ်ပေါ်လာရေးအတွက် ဆွေးနွေးရန်၊ ကယားပြည်နယ်အတွင်းရှိပြည်သူများ၏  ဘဝလုံခြုံရေးနှင့် ငြိမ်းချမ်းရေး ကိုအာမခံပေးနိုင်သော အရာများကို ဆွေးနွေးကြရန်၊ဖိုရမ်သို့တက်ရောက်လာသော ပုဂ္ဂိုလ်များကြား လယ်ယာမြေပြဿများ၊ သဘာဝအရင်းအမြစ်များနှင့် ပတ်ဝန်းကျင်ထိန်းသိမ်းရေး ဆိုင်ရာ ပြဿနာများ ကိုဆွေးနွေးနိုင်ရန်တို့အတွက် ဖြစ်သည်ဟု ကိုဒီးဒီက ဆိုသည်။
"ကရင်နီပြည်လူငယ်များ သမဂ္ဂဗဟိုကော်မတီဝင် ကိုကျော်ထင်အောင် က ""ကျွန်တော်တို့ပြည်နယ်အတွင်းမှာရှိတဲ့ ကြုံတွေ့နေရတဲ့ လူမှုဒုက္ခတွေ၊ ငြိမ်းချမ်းရေးနဲ့ ပတ်သက်တာတွေဆွေးနွေးနေပါတယ်။ ဒါတွေဆွေနွေးပြီးမှ အရပ်ဘက်အဖွဲ့အစည်းတွေနဲ့ဒေသခံတွေ ဘယ်လိုပူးပေါင်းဆောင်ရွက်ရမယ်ဆိုတာ သိရမှာပါ။အခုတော့ ဆွေးနွေးနေကြဆဲပါ။""ဟုပြောသည်။"
လွှတ်တော်ဥက္ကဌ လေးဦးကိစ္စ NLDအတည်မပြု၊ အမျိုးသားရင်ကြားစေ့ရေး အလေးထားရွေးမည်
နေပြည်တော်(ဇန်နဝါရီ ၂၁)။ ။ ဒုတိယအကြိမ်လွှတ်တော်သက်တမ်းအတွက် လွှတ်တော်ဥက္ကဌများအဖြစ် သတင်းထွက်နေမှုအပေါ် အတည်မပြုကြောင်း အမျိုးသားဒီမိုကရေစီအဖွဲ့ချုပ်(NLD)ပါတီက ငြင်းဆိုလိုက်သည်။
"""အခုထိတော့မဆုံးဖြတ်ရသေးဘူး။ ဒီလိုကြီးတဲ့ရာထူးမှန်သမျှဟာ ဒီလိုသတင်းဌာနတစ်ခု ပြောလိုက်တယ်ဆိုတာထက် အဲ့လိုပေါ့ပေါ့တန်တန်ကျွန်တော်တို့ဘယ်တော့မှမလုပ်ဘူး။ဒီရာထူးတွေကို စီးအီးစီဆုံးဖြတ်ချက်နဲ့ လွှတ်တော်ဥက္ကဌတွေကို အသိပေးပြီးတော့မှ ကြေညာမယ်"" ဟု ပါတီ၏ ဗဟိုကော်မတီဝင် ဦးဝင်းထိန်က ဇန်နဝါရီ ၂၁ရက် ပြည်ထောင်စုလွှတ်တော်အစည်းအဝေး ခေတ္တရပ်နားချိန်တွင် သတင်းထောက်များကို ပြောသည်။"
လာမည့် ဒုတိယလွှတ်တော် သက်တမ်းတွင် ပြည်သူ့လွှတ်တော်အတွက် ဥက္ကဋ္ဌအဖြစ် ဦးဝင်းမြင့်၊ အမျိုးသားလွှတ်တော် ဥက္ကဋ္ဌအဖြစ် မန်းဝင်းခိုင်သန်းတို့ကို ရွေးချယ်ထားကြောင်း အနိုင်ရပါတီ အမျိုးသားဒီမိုကရေစီအဖွဲ့ချုပ် ပြောခွင့်ရ ဉာဏ်ဝင်းက ပြောဆိုကြောင်း AFP သတင်းတစ်ရပ်တွင် ဖော်ပြမှုအပေါ် ငြင်းဆိုလိုက်ခြင်း ဖြစ်သည်။
အဆိုပါ လွှတ်တော်ဥက္ကဌနေရာများကို တာဝန်ပေးရန် ပါတီဥက္ကဌဖြစ်သူ ဒေါ်အောင်ဆန်းစုကြည်ကိုယ်တိုင် ဦးဆောင်ပြီး စနစ်တကျ စိစစ်ရွေးချယ်နေဆဲဖြစ်သည်ဟုလည်း ဦးဝင်းထိန်က ဆိုသည်။
"""ရွေးပုံရွေးနည်းကလည်း အမျိုးသားရင်ကြားစေ့ရေးရယ်၊ နောက်တိုင်းရင်းသားနဲ့ တိုင်းပြည်အကျိုးပြုမယ့် အခြားပါတီကဖြစ်စေ အပြင်ကပုဂ္ဂိုလ်ပဲဖြစ်စေ အဲဒီလူကိုရွေးတာ၊ ရွေးတဲ့အခါ သတိထားပြီး ရွေးတယ်"" ဟု ဦးဝင်းထိန်က ဆိုသည်။"
ရွေးချယ်ပြီးသည့်အခါတွင်လည်း ပြည်သူများထံ အသိပေးကြေငြာမည်အချိန်ကို ဒေါ်အောင်ဆန်းစုကြည် ကိုယ်တိုင် သတ်မှတ်မည်လည်း ဖြစ်သည်။ တရားဝင်မထုတ်ပြန်မီ သတင်းထွက်ပေါ်ခဲ့သည့်အတွက် ကာယကံရှင်များဖြစ်သူ ဦးဝင်းမြင့်နှင့် မန်းဝင်းခိုင်သန်းတို့ကို တောင်းပန်သွားမည်ဟုလည်း ဦးဝင်းထိန်က ပြောသည်။ ထို့ပြင် ပါတီဗဟိုအလုပ်အမှုဆောင်ကော်မတီ၏ ဆုံးဖြတ်ချက်မဟုတ်ဘဲ ထုတ်ဖော်ပြောဆိုမှုအပေါ် ဦးဉာဏ်ဝင်းကိုလည်း မေးမြန်းထားသည်ဟု ဆိုသည်။
"""ဦးညဏ်ဝင်းဖြေတာနဲ့ပတ်သက်လို့ သဘောထားကတော့ စီးအီးစီအဆုံးအဖြတ်မပါတဲ့အတွက်ကြောင့်မို့လို့ ဘယ်လိုကြောင့်အဲလိုဖြစ်သလဲဆိုတာပြန်မေးထားတယ်"" ဟု ၎င်းက ပြောသည်။"
အဆိုပါ ကိစ္စအပေါ် မဇ္ဈိမအနေဖြင့် ဦးဉာဏ်ဝင်းကို ဆက်သွယ်မေးမြန်းရန်ကြိုးပမ်းခဲ့သော်လည်း ဆက်သွယ်၍ မရခဲ့ပေ။
"ဒေါ်အောင်ဆန်းစုကြည်ကမူ ""ဖြေစရာလည်း မရှိပါဘူး။ ပြောတဲ့သူကိုသာပြန်မေးပါ။ အဲ့ဒီကိစ္စအတွက် ဘာမှလည်း ဖြေစရာမရှိဘူး"" ဟု ဆိုသည်။"
ပြည်သူ့လွှတ်တော် ဥက္ကဋ္ဌအဖြစ် သတင်းထွက်နေသူ ဦးဝင်းမြင့်သည် ၂၀၁၂ ကြားဖြတ် ရွေးကောက်ပွဲတွင် ပုသိမ်မဲဆန္ဒနယ်၏ ပြည်သူ့လွှတ်တော် ရွေးကောက်ခံ အမတ်ဖြစ်လာခဲ့သည်။ ၂၀၁၅ ရွေးကောက်ပွဲတွင်မူ ရန်ကုန်မြို့ တာမွေမြို့နယ် မဲဆန္ဒနယ်မှ ပြန်လည်ရွေးချယ်ခံခဲ့ပြီး ထပ်မံအနိုင်ရရှိထားသူဖြစ်သည်။
အာဏာလွှဲရန် အဆင်သင့်ဖြစ်ပြီဟုပြောကာ လွှတ်တော်သို့ ဧရာဝတီတိုင်း ဝန်ကြီးချုပ် သွားနှုတ်ဆက်
By စည်သူမောင်မောင် 
ပုသိမ်၊ဇန်နဝါရီ ၂၁ ။           ။ ဧရာဝတီတိုင်းဒေသကြီးလွှတ်တော် ၁၄ကြိမ်မြောက် နောက်ဆုံးအစည်းအဝေးတွင် အာဏာလွှဲရန်အဆင့်သင့်ဖြစ်ပြီဟု ပြောကာ လွှတ်တော်သို့ တိုင်းဝန်ကြီးချုပ် ဦးသိန်းအောင်က လွှတ်တော်ကိုယ်စားလှယ်များအား ဇန်နဝါရီ ၂၁ရက်နေ့တွင် ပြုလုပ်သည့် အစည်းအဝေးတွင် သွားရောက်နှုတ်ဆက်စကား ပြောသည်ကိုတွေ့ရသည်။
ပြည်သူများစိတ်ကြိုက်ရွေးချယ်မှုဖြင့် အစိုးရသစ်ဖြစ်လာတော့မည်ဖြစ်ကြောင်း ပြည်သူများ၏ရွေးချယ်မှုအပေါ် ကျွန်တော်တို့အစိုးရအနေဖြင့်လည်းကောင်း၊ ပါတီအနေဖြင့်လည်းကောင်း   ကျေနပ်လက်ခံပြီး ရလဒ်အတိုင်းသာ ဆက်သွားမှာဖြစ်ကြောင်း ၎င်းကလွှတ်တော်တွင် ပြောကြားသည်။
"""ကျွန်တော်တို့ အစိုးရအနေနဲ့ အစိုးရသစ်ကိုလွဲပြောင်းဖို့ပြင်ဆင်ထားပြီးနောက်လာမယ် အစိုးရသစ်အတွက် အခြေခံကောင်းတွေရအောင် ဆောင်ရွက်ပေးမှာပါ၊လွှတ်တော်တင်ပြထားတဲ့စီမံကိန်းတွေဟာ အစိုးရသစ်အတွက်အခြေခံကောင်းတွေရအောင် တဆက်တည်းလုပ်ငန်းတွေဆောင်ရွက်သွား နိုင်အောင် တင်ပြခဲ့တာပါ၊ ဒါတွေက လာမယ်အစိုးရသစ်အတွက်   ဖောင်ဒေးရှင်းကောင်းတွေ ချမှတ်ပေးတာဖြစ်ပါတယ်""ဟု ဝန်ကြီးချုပ်က ဆိုသည်။"
အစိုးရသက်တမ်းကာလတွင် စေတနာအရင်းခံထားကာ ဦးစီးလုပ်ဆောင်ခဲ့ကြောင်း၊တက်လာမည့် အစိုးရသစ်အနေဖြင့် ကျွန်တော်တို့၏ လုပ်ဆောင်မှုကို ကြည့်၍ရပါကြောင်း၊ ကိုယ့်ဒေသအတွက် အကောင်းဆုံးကြိုးပမ်းခဲ့ရာတွင် အားနည်းချက်များရှိသလို အားသားချက်များလည်းရှိကြောင်း၊သို့သော်လည်း တိုင်းပြည်ကောင်းအောင် အစိုးရတိုင်းဆောင်ရွက်ခဲ့ခြင်းသာဖြစ်ကြောင်း ဝန်ကြီးချုပ်ကဆိုသည်။
"""လူပုဂ္ဂိုလ်တွေအားနည်းချက် မူဝါဒပိုင်းအားနည်းချက် လူမှုရေးလုပ်ငန်းပိုင်ဆိုင်ရာ အားနည်းချက်တွေ ဒီလိုအားနည်းချက်တွေက အားနည်းချက်ဖြစ်ပေါ်လာပါတယ် ၊ကျွန်တော်တို့ နိုင်ငံအစိုးရ အဆက်ဆက်ကြည့်ရင် ပါလီမန်အစိုးရလည်း သူကောင်းအောင်လုပ်တာပါ ၊ဆိုရှယ်လစ်အစိုးရလည်း ဆိုရှယ်လစ်ခေတ်မှာ တိုင်းပြည်ကောင်းအောင် ဆောင်ရွက်ကြတာပါပဲ၊တပ်မတော်အစိုးရလည်း တပ်မတော်အစိုးရထုံးတမ်းအစဉ်အလာနဲ့အညီ တိုင်းပြည်ကောင်းအောင်ကြိုးစားဆောင်ရွက်တာပါပဲ၊ အချိန်တန်တော့လည်းပြီးမြောက်သွားတာပါပဲဟု ၎င်းကဆိုသည်။"
လွတ်တော်နောက်ဆုံးနေ့တွင် လုပ်ဖော်ကိုင်ဖက် ညီအကိုမောင်နှမများကို နှုတ်ဆက်ကျေးဇူးတင်းကြောင်း၊ ငါးနှစ်တာကာလတွင် ပြောမှားဆိုမှားလုပ်မှားကိုင်မှားများရှိပါက အစိုးရအဖွဲ့အနေဖြင့်လည်ကောင်း၊ဝန်ကြီးချုပ်အနေဖြင့် လည်းကောင်း၊လွှတ်တော်ကိုယ်စားလှယ်များက သည်းခံခွင့်လွှတ်နားလည်ပေးရန် ပြောကြားလိုသည်ဟု ဝန်ကြီးချုပ် ဦးသိန်းအောင် ကနှုတ်ဆက်စကားပြောကြားသည်။
ရခိုင်မြောက်ဦးဒေသ အမွေအနှစ်များ ထိန်းသိမ်းရန် ကျပ်သိန်း ၅၃၀၀ ကျော်ခွင့်ပြုထား
By မဇ္ဈိမ 
ဇန်နဝါရီလ ၂၁ ရက် ။           ။ ရခိုင်ပြည်နယ် မြောက်ဦးဒေသ ရှေးဟောင်း အမွေအနှစ်များ ထိန်းသိမ်းရေးအတွက် ရခိုင်ပြည်နယ်အစိုးရအဖွဲ့ ရန်ပုံငွေမှ ခွင့်ပြုထားသည့် ကျပ်သိန်း ၅၃၀၀ ကျော်ကို အသုံးပြုသွားမည်ဟု သိရသည်။
၂၀၁၅-၂၀၁၆ ဘဏ္ဍာနှစ်အတွင်း ခွင့်ပြုသည့် ယင်းငွေများဖြင့် ပြုပြင်ထိန်းသိမ်းရေးအတွက် လုပ်ငန်း ၈ ခု ဆောင်ရွက်မည် ဟု မြဝတီနေ့စဉ်သတင်းက ဖော်ပြသည်။
သုတေသနပြတိုက်ပြောင်းရွှေ့ခြင်း၊ တည်ဆောက်ပြသခြင်း၊ နန်းတော်ကုန်းရှိ မဟာပညာကျော်လမ်းလွှဲဖောက်ခြင်း၊ နန်းသားကန်တူးဖော်ထိန်းသိမ်းခြင်း၊ ဘားဘူတောင်စေတီများ မြေထိန်း နံရံပြုပြင်ခြင်း၊ ကြောင်လည်ဒုံခံတပ်ပြုပြင်ခြင်း၊ မင်္ဂလာမာန်အောင် ကျောက်စီတံတိုင်းထိန်းသိမ်းခြင်း၊ ရှေးဟောင်းစေတီငါးဆူ ထိန်းသိမ်းခြင်း စသည်တို့ဖြစ်သည်။
မြောက်ဦးဒေသ ရှေးဟောင်းအမွေအနှစ်များ ထိန်းသိမ်းရေးအတွက် ၂၀၁၄-၂၀၁၅ ဘဏ္ဍာနှစ်တွင် ရန်ပုံငွေ ကျပ်သိန်း ၆၃၀၀ ရရှိခဲ့သည်ဟုလည်း ဆိုသည်။
မြန်မာ- ဂျပန် ရိုးရာ စျေးရောင်းပွဲ၊ ဖျော်ဖြေပွဲ ပြုလုပ်မည်
By ဖြိုးသီဟ 
ရန်ကုန်၊ ဇန်နဝါရီ ၂၁ ။            ။ မြန်မာ- ဂျပန် လူမှုစီးပွားဖွံ့ဖြိုး တိုးတက်ရေးအသင်း Myanmar- Japan(SEDA) ၏ နှစ်ပတ်လည်အစည်းအဝေးနှင့် မြန်မာ- ဂျပန် ရိုးရာ ဈေးရောင်းပွဲ၊ ဖျော်ဖြေပွဲကို ဇန်နဝါရီ ၃၀ရက်နေ့တွင် မြန်မာကွန်ဗားရှင်းစင်တာ ၌ပြုလုပ်သွားမည် အသင်းဥက္ကဌ ဒေါက်တာမြင့်ဆန်းက ပြောသည်။
ယင်း ဈေးရောင်းပွဲနှင့် ဖျော်ဖြေပွဲတွင် မြန်မာ- ဂျပန် ရိုးရာ ဖျော်ဖြေရေးအစီအစဉ်များ၊ ရိုးရာလက်ဆောင် ပစ္စည်းများ၊ ဂျပန်ထုတ်ကုန်များ၊ ဂျပန်စားသောက်ဆိုင်များ၊ ဂျပန်နှင့်ဆက်စပ်သော လုပ်ငန်းများ အပါအဝင် လုပ်ငန်းပေါင်း ၃၀ ခန့် ပါဝင်မည်ဖြစ်ကြောင်း ၎င်းကပြောသည်။
""" ဒီနှစ်ကြတော့ ထူးခြားတာက CEC အမှုဆောင်အဖွဲ့တွေ အပြောင်းအလဲလုပ်မှာ ဖြစ်ပါတယ်။ မနက်ပိုင်းတော့ နှစ်ပတ်လည်အစည်းအဝေးပါ။ အခမ်းအနားအစီအစဉ် ၁၂ ရပ်နဲ့ လုပ်မှာပါ။ ရန်ကုန်မြို့တော်ဝန် ဦးလှမြင့်ကို လည်းဖိတ်ထားပါတယ်။ ဂျပန်သံအမတ်ကြီး အငြိမ်းစားတစ်ယောက်ကိုလည်း ဖိတ်ထားပါတယ်။ အစည်းအဝေးပြီး သွားလို့ နေ့လည်ပိုင်းမှာတော့ မြန်မာ- ဂျပန် ရိုးရာ ဈေးရောင်းပွဲတွေ၊ ဖျော်ဖြေပွဲတွေ ဆက်လုပ်သွားမှာပါ"" ဟု မြန်မာ- ဂျပန် လူမှုစီးပွား ဖွံ့ဖြိုး တိုးတက်ရေးအသင်း Myanmar- Japan(SEDA) ၏ ဥက္ကဌ ဒေါက်တာမြင့်ဆန်းက ပြောသည်။"
အစိုးရသစ်အဖွဲ့တွင် တိုင်းရင်းသားများ ဂုဏ်ပြုခံရရုံသက်သက်ပါဝင်လိုပါက တိုင်းပြည်အတွက် နှောင့်နှေးနိုင်
By မျိုးသူအောင် 
ရန်ကုန် ၊ ဇန်နဝါရီ ၂၁ ။           ။ လာမည့်အစိုးရသစ်လက်ထက်တွင် ပြုပြင်ပြောင်းလဲရေးများလုပ်မည်ဖြစ်သည့်အတွက်  တိုင်းရင်းသားများ အနေဖြင့် အစိုးရသစ်အဖွဲ့တွင် ဂုဏ်ပြုခံရရုံသက်သက် ပါဝင်လိုပါက တိုင်းပြည်အတွက် နှောင့်နှေးနိုင် ကြောင်း SNLD အထွေထွေအတွင်းရေးမှူး ဦးစိုင်းညွန့်လွင်က ပြောကြားလိုက်သည်။
အမျိုးသားဒီမိုကရေစီအဖွဲ့ချုပ် ဦးဆောင်ဖွဲ့စည်းမည့် အစိုးရသစ်အဖွဲ့တွင် တိုင်းရင်းသားများ ပါဝင်ခွင့် တောင်းဆိုမှုများနှင့် ပတ်သက်၍  မဇ္ဈိမက မေးမြန်းစဉ် ရှမ်းတိုင်းရင်းသားများ ဒီမိုက ရေစီအ ဖွဲ့ချုပ် အအထွေထွေအတွင်းရေးမှူး ဦးစိုင်းညွှန့်လွင်က ယခုကဲ့သို့ ပြန်လည်ဖြေကြား  ခဲ့ခြင်းဖြစ်သည်။
"""တိုင်းရင်းသားတွေထဲက ဂုဏ်ပြုခံ ရာထူးလောက် တောင်းနေရင်တော့ ၊ ပေးဖို့ စဉ်းစားတယ် ဆိုရင် တော့ မမှန်ဘူး ထင်ပါတယ်။ အခု အစိုးရသစ်ဟာ တိုင်းပြည်ကို အကုန်ပြောင်းရမယ့် အစိုးရ ဖြစ်နေ တယ်။အစိုးရသစ်မှာတော့ တိုင်းရင်းသားတွေကို ထည့်ဖို့ ဆိုတာ ပြောနေခဲ့တာ တွေ ရှိပါတယ်။ အမှန် ကတော့ တိုင်းရင်းသားတွေကို ထည့်သွင်းမယ်၊ တိုင်းရင်းသားတွေကလည်း တောင်းဆိုတယ်။ သို့ သော်လည်း အခုအစိုးရက အပြောင်းအလဲကို အကြီးအကျယ် လုပ်ရမဲ့ အစိုးရအဖွဲ့ ဆိုတာကိုလဲ မမေ့ သင့်ဘူးလေ။ တိုင်းရင်းသားထဲက ဆိုပြီး ဂုဏ်ပြုပါဝင်ဖို့လောက်ကို တွက်ရင်တော့ တိုင်းပြည်အတွက် နှောင့်နှေးနိုင်တာပေ့ါ""ဟု ဦးစိုင်းညွန့်လွင်က ပြောသည်။"
အစိုးရသစ်အနေဖြင့် အပြောင်းအလဲအား အမျိုးသားရင်ကြားစေ့ရေးလုပ်ငန်းများနှင့် တပြိုင် နက်တည်း လုပ်ဆောင်ရမည် ဖြစ်သည့်အတွက်  ဂုဏ်ထူးဆောင် အစိုးရလူကြီးတွေ မလိုအပ်ကြောင်း ၎င်းက ဆိုသည်။
အမျိုးသားဒီမိုကရေစီအဖွဲ့ချုပ်ဦးဆောင်သည့် အစိုးရသစ်အဖွဲ့တွင် တိုင်းရင်းသားများကို ထည့်သွင်း ဖွဲ့ စည်းသွားမည်ဟု ပါတီဥက္ကဋ္ဌ ဒေါ်အောင်စုကြည်က ပြောကြားထားပြီး လက်ရှိတွင် တိုင်းရင်းသားပါတီ များနှင့် တွေ့ဆုံဆွေးနွေးမှုများ ပြုလုပ်ခြင်းမရှိသေးသည့် အတွက်ဝေဖန်ပြောဆိုမှုများလည်းရှိနေသည်။
အမျိုးသားဒီမိုကရေစီအဖွဲ့ချုပ်သည် ၂၀၁၅ခုနှစ် အထွေထွေရွေးကောက်ပွဲတွင် လွှတ်တော်အသီးသီး၌ မဲအပြတ်သတ်ဖြင့်အနိုင်ရရှိခဲ့သည့်အတွက် ပြည်ထောင်စုအစိုးရဖွဲ့စည်းရရှိထားခြင်း   ဖြစ်ပြီး ပြည်နယ် နှင့်တိုင်းဒေသကြီးအစိုးရအဖွဲ့များ ဖွဲ့စည်းရာတွင်လည်း ၂၀၀၈ ဖွဲ့စည်းပုံအခြေခံဥပဒေအရ နိုင်ငံတော် သမ္မတမှ တိုက်ရိုက်ရွေးခြယ်တင်မြှောက်ခွင့်ရရှိထားခြင်းဖြစ်သည်။
ယခုရက်ပိုင်းအတွင်း ပြည်နယ်အစိုး ရဖွဲ့စည်းရေးနှင့် ပတ်သက်၍လည်း ရခိုင်အမျိုးသားပါတီ (ANP ) က ဦးဆောင်ဖွဲ့စည်းခွင့်မရရှိပါက အတိုက်အခံပါတီအဖြစ်ရပ်တည်သွားမည်ဟု ထုတ်ပြန် ကြေညာခဲ့ပြီး ယင်းသို့ထုတ်ပြန်ခဲ့မှုအပေါ် အမျိုးသားဒီမိုကရေစီအဖွဲ့ချုပ် ဗဟိုအလုပ်မှု ဆောင်ကော် မတီဝင်တစ်ဦးက ဖွဲ့စည်းပုံအရသာဆောင်ရွက်သွားမည်ဟု ပြန်လည် တုန်ပြန်ခဲ့သည်။
ကျိန်စာတိုက်သည့် လက်ပံတောင်းတောင်ဒေသခံများ ပုဒ်မ ၁၈ ဖြင့် ထပ်မံအမှုဖွင့်ခံရ
By မာန်ဇာမြေမွန် 
မုံရွာ၊ ဇန်နဝါရီ ၂၁ ။           ။ တစ်နှစ်စာသီးနှံလျော်ကြေးရရှိရန် အတွက် ဆန္ဒပြတောင်းဆိုခဲ့ရာ ထူးခြားမှုမရှိ၍ ဇန်နဝါရီ ၂၀ရက်နေ့က ဝမ်ပေါင်ကုမ္ပဏီကို ကျိန်စာတိုက်သည့်ပွဲပြုလုပ်ခဲ့သည့်အတွက် ပုဒ်မ ၁၈ ဖြင့် ထပ်မံအမှုဖွင့် ခံခဲ့ရကြောင်း လက်ပံတောင်းတောင်ဒေသခံများထံမှ သိရသည်။
လျော်ကြေးမယူသည့် မြေများတွင် ခြံခတ်ခြင်းများပြုလုပ်ခဲ့သည့်အတွက် တစ်နှစ်စာသီးနှံလျှော်ကြေးရရှိရန် ပုသိမ် မုံရွာ လမ်းဆုံတွင် ဆန္ဒထုတ်ဖော်ခဲ့သည့် အတွက် ဇန်နဝါရီ ၁၆ ရက်နေ့က   ဒေသခံများအား ပုဒ်မ ၁၈ ဖြင့် အမှုဖွင့် လှစ်ခဲ့ပြီး ၂၀ ရက်နေ့တွင် ထပ်မံအမှုဖွင့်ခံရခြင်းဖြစ်သည်။
"""နေ့လည် ၂ နာရီလောက်မှာ မတရား အမှုဖွင့်ထားတဲ့သူတွေနဲ့ မြန်မာဝမ်ပေါင်ကုမ္မဏီကို ကျိန်စာတိုက် ခဲ့ကြတယ်။ ညနေမှာ လမ်းခွဲပြီး ပြန်ခဲ့ကြတယ်။""ဟု တုံကျေးရွာမှ မစန္ဒာက ပြောသည်။"
သီးနှံလျှော်ကြေးရရှိရန်အတွက် ညှိနှိုင်းမှုပြုလုပ်ရန် ကုမ္ပဏီအသွား ပုသိမ်-မုံရွာလမ်းတွင် ရဲတပ်ဖွဲ့ဝင်များ၏ တားဆီးမှုကို ခံခဲ့ရသည့်အတွက် ဆန္ဒဖော်ထုတ်ခဲ့ခြင်းဖြစ်ပြီး၊ ဇန်နဝါရီ ၂၀ရက်နေ့ ကျိန်စာတိုက်ပွဲပြုလုပ်ခဲ့ခြင်းကြောင်း ပုဒ်မ-၁၈ဖြင့် နှစ်ကြိမ်တိုင် အမှုဖွင့်ခံထားရကြောင်း အမှုဖွင့်ခံထားရသူ ဒေါ်မာချိုက ပြောသည်။
YMBA အသင်း အမှုဆောင်သစ်ရွေးချယ်ပွဲမှာ အယောင်ဆောင်သာဖြစ်ဟုပြော
By ဇော်ခမ်းဟိန်း 
ရန်ကုန်၊ ဇန်နဝါရီ ၂၁ ။        ။ လာမည့် ဇန်နဝါရီ၂၃ ရက်နေ့တွင်ကျင်းပမည့် ဗုဒ္ဓဘာသာကလျာဏယု၀ YMBA အသင်းနှစ်ပတ်လည် သင်းလုံးကျွတ်အစည်းအဝေးနှင့် အမှုဆောင်သစ်ရွေးချယ်ပွဲမှာ ဖွဲ့စည်းပုံစည်းမျဉ်းအရကျင်းပခွင့် မရှိဘဲအယောင်ဆောင် ကြေညာချက်သာ ဖြစ်သည်ဟု အသင်း၏ ဗဟိုအမှုဆောင်ကော်မတီဝင် ဦးအေးမြင့် က ပြောသည်။
''အသင်းရဲ့ဖွဲ့စည်းပုံအရရော ဖွဲ့စည်းမှုအရည်အချင်းအရပါ ဦးဆောင်ကျင်းပဖို့ တာဝန်မရှိတဲ့ ယာယီ ထိန်းသိမ်းစောင့်ရှောက်ရေးအဖွဲ့က အမှုဆောင်အဖွဲ့ဆိုပြီးအယောင်ဆောင်ကြေညာခဲ့တာဟာ အတု အရောင်သာဖြစ်ပါတယ်။ ယာယီထိန်းသိမ်းစောင့်ရှောက်ရေးအဖွဲ့က ဒါကိုလုပ်ပိုင်ခွင့်မရှပါဘူး။'' ဟု ယနေ့ ရန်ကုန်မြို့ ၃၆ လမ်းရှိ မြန်မာဂျာနယ်လစ်ကွန်ရက်ရုံးခန်း တွင်ပြုလုပ်သော သတင်းစာ ရှင်းလင်းပွဲတွင် ပြောကြားသည်။
YMBA အသင်းဗဟိုအမှုဆောင်ကောင်မတီ အချို့က ငွေကြေးအလွှဲသုံးစားပြုလုပ်ခြင်း၊ သတ်မှတ် ထားသည့် ငွေကြေးထုတ်ယူရာတွင် ပိုမိုထုတ်ယူခြင်းတို့ကြောင့် ကော်မတီဝင်တစ်ဦးက နိုင်ငံတော် သမ္မတနှင့် ရန်ကုန်တိုင်းဝန်ကြီးချုပ်ထံသို့တိုင်ကြားရာ တိုင်းအဆင့်ခုံရုံးဖွဲ့စစ်ဆေးခံခဲ့ရသည်ဟု ကော်မတီဝင်တစ်ဦးက မဇ္ဈိမသို့ ပြောသည်။
စစ်ဆေးနေစဉ်ကာလအတွင်း အသင်းကြီးရုံးလုပ်ငန်းများ လုပ်ဆောင်နိုင်ရန် ၂၀၁၄ ခုနှစ် သြဂုတ်လ ၃၀ ရက်နေ့တွင် ယာယီထိန်းသိမ်းစောင့်ရှောက်ရေးကော်မတီအဖွဲ့ကို အသင်းနာယကကြီးများက ဖွဲ့စည်းပေးခဲ့သည်။
၂၀၁၅ခုနှစ် ဒီဇင်ဘာ ၁၀ ရက်နေ့ထုတ် မြန်မာ့အလင်းသတင်းစာနှင့် ၁၃ ရက်နေ့ထုတ် ကြေးမုံသတင်းစာတွင် YMBA အသင်းကြီး နှစ်ပတ်လည်သင်းလုံးကျွတ် အစည်းအဝေးနှင့် အမှုဆောင်သစ်   ရွေးချယ်ပွဲကျင်းပမည့် ကြော်ငြာခဲ့သည်။
YMBA အသင်း၏ ဒုတိယဥက္ကဋ္ဌ ဦးသန်းလွင်က ''သင်းလုံးကျွတ်အစည်းဝေးနဲ့ အမှုဆောင်ရွေးချယ်ပွဲ လုပ်တာ ယာယီထိန်းသိမ်းစောင့်ရှောက်ရေးအဖွဲ့က လုပ်တာ၊ နာမည်ကြတော့ ဦးတို့ အမှုဆောင်အဖွဲ့ လို့တပ်တယ်၊ အဓိပ္ပါယ်မရှိဘူး။ ဗဟိုကော်မတီနဲ့ ယာယီထိန်းသိမ်းစောင့်ရှောက်ရေးအဖွဲ့က မတူပါဘူး။ ယာယီက ရုံးလုပ်ငန်း ကိစ္စလောက်တာလုပ်ရတာပါ။'' ဟုပြောသည်။
ယာယီထိန်းသိမ်းစောင့်ရှောက်ရေးအဖွဲ့၏ ဘဏ္ဍာရေးမှူး ဦးတင်လှိုင်ကမှု သာသနာရေးဝန်ကြီး ညွှန်ကြားချက်အတိုင်းလုပ်ရခြင်းဖြစ်သည်ဟုဆိုသည်။
''ဝန်ကြီး ညွှန်ကြားချက်အတိုင်းလုပ်တာပါ။ စာတွေလဲအုန်ပို့ထားပါတယ်။သာသနာရေးဝန်ကြီး ဦးမြင့်သိန်းလဲလာမယ်၊ ညွန်မှူးဦးစိန်မောင်လဲလာမှာပါ။ တိုင်းတွေ ခရိုင်တွေလဲစာပို့ထားပါတယ်။   ရွေးချယ်တာတွေဘာတွေ သူတို့ဟာသူတို့လုပ်တာ။ ကျွန်တော်တို့က လူကြီးတွေလုပ်ဆိုရင်လုပ်တယ်။ ကျွန်တော်တို့က ခိုင်းတဲ့အတိုင်းလုပ်တယ်။ ပြောစရာရှိရင် လူကြီးတွေကိုသူတို့ပြောပေါ့။'' ဟု၎င်းက ပြောကြားသည်။
သီလဝါ အထူးစီးပွားရေးဇုန်တွင် ကုမ္ပဏီ ၁၀၀ခန့် လာရောက်လုပ်ကိုင်မည်ဟုမျှော်မှန်း
By ဦးလွင် 
နေပြည်တော်၊ဇန်နဝါရီ ၂၁။           ။ လာမည့် ၅ နှစ်အတွင်း သီလဝါအထူးစီးပွားရေးဇုန်၏ အပိုင်း(က)တွင် ကုမ္ပဏီ ၁၀၀ခန့် လာရောက် လုပ်ကိုင်မည်ဟု ခန့်မှန်းထားကြောင်း အမျိုးသားစီမံကိန်းနှင့် စီးပွားရေးတိုးတက်မှုဝန်ကြီးဌာနမှသိရသည်။
လက်ရှိတွင် သီလဝါအထူးစီးပွားရေးဇုန်အပိုင်း(က)၏ ဧရိယာဟက်တာ ၄၀၀ အတွင်း အခြေခံ အဆောင်အဦးများ အကောင်အထည်ဖော်ဆောင်ရွက်လျက်ရှိရာ ပြည်တွင်း၊ ပြည်ပ ကုမ္မဏီများအများအပြား လာရောက်ရင်းနှီးမြှပ်နှံနိုင်မည်ဖြစ်ကြောင်း မျိုးသားစီမံကိန်းနှင့်စီးပွားရေးတိုးတက်မှု ဝန်ကြီးဌာနမှ တာဝန်ရှိတစ်ဦး ကပြောသည်။
၂၀၁၇ခုနှစ်တွင်  ဂျပန်ကုမ္မဏီ တစ်ခုဖြစ်သည့် အသင့်စားခေါက်ဆွဲထုတ်လုပ်သည့်  Acecook မှ ထုတ်လုပ်မည့် လုပ်ငန်းများ စတင်ဆောင်ရွက်ရန် ရည်မှန်းထားကြောင်း၊ယင်းအပြင် POKKA SAPORO နှင့် Asahi Group Holding အစားအစာနှင့်အဖျော်ယမကာ ကုမ္ပဏီများမှလည်း ပြည်တွင်းကုမ္ပဏီများနှင့်ပူးပေါင်း ၍ လုပ်ငန်းများဆောင်ရွက်ရန် လျာထားကြောင်း သိရသည်။
“ လုပ်ခမြင့်လို့ ရွှေ့ပြောင်းလာမယ့် စက်မှုလုပ်ငန်းတွေကို ကျွန်တော်တို့ နိုင်ငံတွေက အပြိုင်အဆိုင် ရယူဖို့ ကြိုးစားနေရတဲ့အချိန်ဖြစ်ပါတယ်၊ ဒီလို ကြိုးစားရယူနေရတဲ့အချိန်မှာပိုင်ပိုင်နိုင်နိုင် လ ကိုယ့်စီကို ရောက် လာနိုင်ဖို့အတွက် လုပ်ရမှာ ပါ “ ဟု အမျိုးသားစီမံကိန်းနှင့် စီးပွားရေးတိုးတက်မှုဝန်ကြီးဌာနမှ တာဝန်ရှိသူ တစ် ဦးက ပြောသည်။
သီလဝါအထူးစီးပွားရေးဇုန်တွင် ကုမ္ပဏီများဖွဲ့စည်းတည်ထောင်မှုအနေဖြင့် နိုင်ငံပေါင်း ၁၃ နိုင်ငံမှ ကုမ္မဏီ ၄၁ ခုကို ခွင့်ပြုမိန့်များထုတ်ပေးထားပြီးဖြစ်ကြောင်း၊လက်ရှိတွင် ကုမ္ပဏီ ၁၁ ခုမှ တည်ဆောက်ရေးလုပ်ငန်းများ စတင်ဆောင်ရွက်နေကြောင်း ၎င်းကပြောသည်။
ယနေ့လွတ်ငြိမ်းချမ်းသာခွင့်တွင် နိုင်/ကျဉ်း ၃၉ ဦးသာပါရှိ
By ဟိန်းကိုစိုး 
ရန်ကုန်၊ ဇန်နဝါရီ ၂၂ ။             ။ ဦးသိန်းစိန်အစိုးရ၏ နောက်ဆုံးလက်ကျန်သက်တမ်းတွင်ခွင့်ပြုပေးခဲ့သည့် လွတ်ငြိမ်းချမ်းသာခွင့်တွင် နိုင်ငံရေးအကျဉ်းသား ၃၉ဦးသာပါရှိသည်ဟု နိုင်ငံရေး အကျဉ်းသားဟောင်းများ ကူညီစောင့်ရှောက်ရေး အသင်း (AAPP) မှ အထွေထွေအတွင်းရေးမှူး ဦးဘိုကြည်က မဇ္ဈိမကို အတည်ပြုသည်။
"""နိုင်ကျဉ်း ၃၉ဦးပဲပါတယ်၊ ကျန်တာက အကောက်ခွန် ဝန်ထမ်း ၁၅ယောက်နဲ့ တစ်ခြားရာဇဝတ်မှုနဲ့ပက်သက်ပြီး ထောင်ကျနေတဲ့ သူတွေ၊ နိုင်ငံရေးနဲ့ပက်သက်ပြီးအမှုရင်ဆိုင်နေရသူ အလုပ်သမား၊ ကျောင်းသား၊ လယ်သမား၊ မီဒီယာနဲ့ တက်ကြွလှုပ်ရှားသူ ၄၀၀ကျော်ကျန်နေသေးတယ်။"" ဟု ၎င်းကဆိုသည်။"
ယနေ့လွှတ်ပေးခဲ့သည့် နိုင်ငံရေးအကျဉ်းသား ၃၉ ဦးအပြင် မြန်မာနိုင်ငံအနံှ့အပြားရှိထောင်များအတွင်း နိုင်ငံရေးအကျဉ်းသားပေါင်း အယောက် ၉၀ အထိကျန်ရှိနေသေးသည်။
ရှမ်းမြောက်ပိုင်း လွယ်ဆာရွာသားများ ပြန်မရောက်သေး၊ ဖမ်းဆီးသည်ဆိုသည်မှာ စွတ်စွဲချက်သာဖြစ်ဟုဆို
By ဖနိဒါ 
ချင်းမိုင်(မဇ္ဈိမ) ။              ။ ရှမ်းပြည်နယ် မြောက်ပိုင်း ကျောက်မဲမြို့နယ် လွယ်ဆာကျေးရွာသား ၁၁ ဦးကို ရှမ်းပြည်ပြန်လည် ထူထောင်ရေးကောင်စီ၊ ရှမ်းပြည်တပ်မတော် (RCSS/SSA) တပ်ဖွဲ့က ဖမ်းဆီးသွားခဲ့ပြီး ပြန်ရောက်လာခြင်း မရှိသေးဟု သိရသည်။
ထို့ပြင် ဒေသခံ ရွာသား ၂၀၀ ကျော်မှာလည်း ထွက်ပြေးတိမ်းရှောင်နေကြရသည်ဟု တအာင်းအမျိုးသမီးအဖွဲ့အစည်းက ပြောဆိုသည်။
ဇန်နဝါရီလ ၁၇ ရက်၌ လွယ်ဆာကျေးရွာ ဆယ်အိမ်မှူး၊ အုပ်ချုပ်ရေးမှူး၊ အတွင်းရေးမှူးနှင့် လူငယ် ခေါင်းဆောင်တို့ ၄ ဦး ကို ဖမ်းဆီးသွားခြင်းနှင့် ၇ ဦးအား RCSS/SSA က အတင်းအဓမ္မပေါ်တာ ဆွဲခေါ်သွားပြီး ယနေ့ ဇန်နဝါရီလ ၂၂ ရက်ထိ ပြန်မရောက်လာသေးကြောင်း ဇန်နဝါရီလ ၂၀ ရက်က ထုတ်ပြန်လိုက်ခြင်းဖြစ်သည်။
တအာင်းအမျိုးသားလွတ်မြောက်ရေးတပ်မတော် (TNLA) နှင့် RCSS/SSA တို့ ဇန်နဝါရီလ ၁၇ ရက်၌ တိုက်ပွဲ ပြင်းပြင်း ထန်ထန် ဖြစ်ပွားခဲ့ပြီး လူငယ်ခေါင်းဆောင် ၄ ဦးကို TNLA နှင့် ဆက်သွယ်သည်ဟု စွတ်စွဲကာ ဖမ်းဆီး ခေါ်ဆောင်သွားပြီး အခြား ရွာသား ၇ ဦးကိုမူ ပေါ်တာအဖြစ် ခေါ်သွားသည်ဟု တအာင်း အမျိုးသမီးများအဖွဲ့အစည်းမှ တွဲဘက်အတွင်းရေးမှူး လှိည်းပိုးညိူဝ်းက ပြောသည်။
“မိုးကုတ်မှာ ရောက်လာတဲ့ ရွာသားတွေက ပြောပြတယ်။ RCSS နဲ့TNLA တို့ တိုက်ပွဲဖြစ်ပွားတဲ့ နောက်မှာ ဖမ်းသွားတယ်။ တခြားရွာသားတွေကိုတော့ ပေါ်တာအဖြစ် ခေါ်သွားတယ်။ ရွာသား တစ်ယောက်ကို သစ်ပင်ပေါ်မှာ ချည်ပြီးတော့ စစ်ဆေး မေးမြန်းတာတွေ လုပ်တဲ့အတွက် ရွာသားတွေ အကုန်လုံး ထွက်ပြေးရတဲ့ဟာတွေ ရှိတယ်။ ခုထိ မလွတ်လာသေးဘူး။” ဟု သူက မဇ္ဈိမကို ပြော သည်။
ထို့ပြင် ရွာသားများ၏ ပစ္စည်းများကို အတင်းအဓမ္မ သိမ်းယူသကဲ့သို့ ရွာသားများကိုလည်း ညှင်းပန်းနှိပ်စက်မှုနှင့် ခြိမ်းခြောက်ခြင်းများရှိသဖြင့် ရွာသား ၂၀၀ ကျော်သည် မနေရဲတော့ဘဲ ထွက်ပြေးခိုလှုံနေကြ သည်ဟုလည်း သိရသည်။
RCSS/SSA က ဒုတိယ ဗိုလ်မှူးကြီး စိုင်မိဏ်းကမူ RCSS/SSA အနေဖြင့် လွယ်ဆာကျေးရွာသားများအား ဖမ်းဆီးခြင်း မရှိကြောင်း၊ စွတ်စွဲပြောဆိုခြင်းသာဖြစ်သည်ဟု ပြောသည်။
“ကျနော်တို့ ရွာသားတွေကို ဖမ်းဆီးတာ အကြောင်းအရင်း တခုမှ မရှိဘူး။ ဒါက အခြေအမြစ် မရှိတဲ့ တဖက်သတ် စွတ်စွဲတဲ့ စကားတွေပါ။ ဒေသခံတွေကို စုံစမ်းကြည့်ရင် အကောင်းဆုံးဖြစ်ပါလိမ့်မယ်။” ဟု သူက မဇ္ဈိမကို ပြောသည်။
ပြီးခဲ့သည့် ၂၀၁၅ ခုနှစ် ဒီဇင်ဘာလအတွင်းက ဖြစ်ပွားခဲ့သော တိုက်ပွဲအတွင်းမှ TNLA မှ ဖမ်းဆီးခဲ့သည့် မိုင်းဖြတ်မှ ပြည်သူ ၈ ဦးကို လွတ်ပေးလိုက်ပြီဖြစ်သော်လည်း မိုင်းဝိုင်း၊ ဟိုပန်တို့မှ ၁၈ ဦးကိုမူ ယခုထိ မလွတ်ပေးသေးကြောင်း ဒုတိယ ဗိုလ်မှူးကြီး စိုင်မိဏ်းက တုန့်ပြန်ပြောဆိုသည်။
ဇန်နဝါရီလ ၁၇ ရက်မှ ၁၉ ရက်ထိ တိုက်ပွဲဖြစ်ပွားရှိသော်လည်း အစိုးရ စစ်တပ်နှင့် ပူးပေါင်းတိုက်ခိုက်ခြင်း မရှိကြောင်း ဒုဗိုလ်မှူး စိုင်မိဏ်းက ပြောသည်။
“အတူတကွ တိုက်ဖို့ဆိုတာ လုံးဝ မဖြစ်နိုင်ဘူး။ စွတ်စွဲပြီးတော့ ပြောတာပါ။ သူတို့ TNLA က မနက်အစောကြီး ကျနော်တို့ ချထားတဲ့နေရာမှာ သီပေါနဲ့ ကျောက်မဲမှာ နှစ်နေရာမှာ တိုက်ပွဲဖြစ်တယ်။ ဒီနယ်မြေက ကျနော်တို့ ၂၀၀၆ ခုနှစ်ကတည်းက လှုပ်ရှားနေခဲ့တဲ့နေရာပါ။” ဟု သူက ပြောသည်။
ရန်ကုန်တိုင်းအမျိုးသမီးအဖွဲ့က တပ်မတော်ဆေးရုံသို့ ကျပ်သိန်းထောင်ကျော်တန် ပစ္စည်းများလှူဒါန်း
By မဇ္ဈိမ 
ဇန်နဝါရီလ ၂၂ ရက် ။              ။ ရန်ကုန်တိုင်း အမျိုးသမီးရေးရာအဖွဲ့နှင့် မိခင်နှင့် ကလေးစောင့်ရှောက်မှု ကြီးကြပ်ရေးအဖွဲ့တို့ ပူးပေါင်း၍ ရန်ကုန်မြို့ အမှတ် (၂) ခုတင် ၅၀၀ တပ်မတော်ဆေးရုံသို့ ကျပ်သိန်းပေါင်း ၁၂၅၀ ကျော် တန်ဖိုးရှိ ဆေးရုံသုံးပစ္စည်းများ လှူဒါန်းခဲ့ကြောင်း သိရသည်။
လှူဒါန်းခြင်းအခမ်းအနားကို ဇန်နဝါရီလ ၂၁ ရက်နေ့က ယင်းဆေးရုံ ကင်ဆာကုသဆောင်၌ ကျင်းပခဲ့ပြီး ရန်ကုန်တိုင်း ဝန်ကြီးချုပ် ဦးမြင့်ဆွေနှင့် ဇနီးဖြစ်သူ ရန်ကုန်တိုင်း အမျိုးသမီးရေးရာအဖွဲ့နှင့် မိခင်နှင့် ကလေးစောင့်ရှောက်မှု ကြီးကြပ်ရေး အဖွဲ့ နာယက ဒေါ်ခင်သက်ဌေးတို့ တက်ရောက်ကြသည်။
ဒေါ်ခင်သက်ဌေးက လှူဒါန်းပစ္စည်းများဖြစ်သည့် သိန်း ၉၁၀ တန်ဖိုးရှိ ကင်ဆာဆဲလ်များ ချေဖျက်ကုသစက်နှင့် ၃၄၂ သိန်းကျော် တန်ဖိုးရှိ ဆေးရုံသုံးပစ္စည်းများ၊ လေအေးပေးစက်နှင့် အမှိုက်ပုံးများကို အမှတ် (၂) တပ်မတော်ဆေးရုံမှ တပ်မှူး ဗိုလ်မှူးချုပ် စိန်လင်းထံသို့ လွှဲပြောင်းပေးအပ်ခြင်းဖြစ်သည်။
ရန်ကုန်တိုင်း အမျိုးသမီးရေးရာအဖွဲ့နှင့် မိခင်နှင့် ကလေးစောင့်ရှောက်မှု ကြီးကြပ်ရေးအဖွဲ့ အခြားနာယကများကလည်း အလှူရှင်များအား ဂုဏ်ပြုမှတ်တမ်းလွှာများ ပေးအပ်ကြသေးသည်။
ကချင်ပြည်နယ် ချီဖွေမြို့နယ် ရှငေါဒေသရှိ ဘိန်းခင်းများကို ဖျက်ဆီးမည်
By ဖနိဒါ 
ဇန်နဝါရီလ ၂၂ ရက်၊ချင်းမိုင်(မဇ္ဈိမ)။          ။ ကချင်လူထုအခြေပြု မူးယစ်ဆေးဝါးတိုက်ဖျက်ရေးအဖွဲ့အား ဘိန်းခင်းများ တိုက်ဖျက်ရန် မြောက်ပိုင်းတိုင်း စစ်ဌာနချုပ် (မပခ) နှင့် ပြည်နယ် အစိုးရက လုံခြုံရေးအစောင့်အရှောက်ဖြင့် ခွင့်ပြုလိုက်ပြီဖြစ်သည်။
ရဲတပ်ဖွဲ့မှ လုံခြုံရေးတာဝန်ယူ၍ ဇန်နဝါရီလ ၂၃ ရက်တွင် ဘိန်းခင်းများကို သွားရောက် တိုက်ဖျက်မည်ဟု သိရသည်။
ဖျက်ဆီးရန် ပြည်နယ် ရဲတပ်ဖွဲ့နှင့် အတူ ကချင်မူးယစ်ဆေးဝါးတိုက်ဖျက်ရေးအဖွဲ့ အင်အား ၁၂၀၀ ဦးတို့က ချီဖွေမြို့နယ် ရှငေါဒေသများရှိ ဘိန်းခင်းများအား သွားရောက် တိုက်ဖျက်မည်ဖြစ်ကြောင်း ကချင်မူးယစ်ဆေးဝါး တိုက်ဖျက်ရေးအဖွဲ့မှ အတွင်းရေးမှူး ဦးအင်ခွန်တန်ဂွန်း က ပြောသည်။
ဝိုင်းမော်မြို့နယ်အတွင်းရှိ ဘိန်းခင်းများ ဖျက်ဆီးနိုင်ရန် လုံခြုံရေးဆိုင်ရာ တားဆီးမှုများရှိသဖြင့် ပြည်နယ်အစိုးရမှ လုံခြုံရေး အကူအညီရရှိရေးအတွက် မပခနှင့် ပြည်နယ်အစိုးရထံ ဇန်နဝါရီလ ၂၀ ရက်ကတည်းက တင်ပြခဲ့ခြင်းဖြစ်သည်။
ဦးအင်ခွန်တန်ဂွန်း က “အခုတော့ ရှငေါခခိုးဘက် အရင်သွားကြပါ။ ဆဒုံးနဲ့ ကန်ပိုင်တီဘက် ရဲတပ်ဖွဲ့ မပါဘဲ မသွားကြဖို့၊ ရှငေါခခိုးဘက်မှာက နည်းနည်းရှင်းနေလို့ ရဲတပ်ဖွဲ့နဲ့ လုံခြုံရေးလိုက်ပေးမယ်။ အဲဒီဘက် အရင်သွားကြဖို့ ပြောတယ်။ ဝိုင်းမော်ကနေ တက်သွားရင် ချီဖွေသွားတဲ့ကားလမ်းပေါ် ရှငေါဆိုတဲ့ရွာရှိတယ်။ လုံခြုံရေး ၃၀ နဲ့ အဲဒီရွာကနေ နယ်စပ်ဘက်ကို အရင်သွားဖို့ ညွန်ကြားလာတယ်။” ဟု ပြောသည်။
မူးယစ်ဆေးဝါး တိုက်ဖျက်ရေးအဖွဲ့မှ ရဲတပ်ဖွဲ့ အင်အား ၅၀ ဦးခန့် လိုက်ပါပေးရန် တောင်းဆိုထားသော်လည်း ပြည်နယ် ရဲတပ်ဖွဲ့ အင်အား ၃၀ ဖြင့်သာ လုံခြုံရေးလိုက်ပေးမည်ဟု ပြောဆိုနေကြောင်း သိရသည်။
ကချင်ပြည်နယ် ဝိုင်းမော်မြို့နယ် တရုတ်-မြန်မာနယ်စပ် ဆဒုံးမြို့နယ်ခွဲနှင့် ကန်ပိုင်တီမြို့နယ်ခွဲတို့ရှိ ဘိန်းခင်းများ ဖျက်ဆီးရန်မှာ လုံခြုံရေး စိုးရိမ်ရသဖြင့် ချီဖွေမြို့နယ် ရှငေါဒေသရှိ ဘိန်းခင်းများကို ဦးစွာသွားရောက် ဖျက်ဆီးရန် ပြည်နယ်အစိုးရက ခွင့်ပြုခဲ့ခြင်းဖြစ်သည်။
ဇန်နဝါရီလ ၁၉ ရက်၌ မူးယစ်ဆေးဝါးတိုက်ဖျက်ရေးအဖွဲ့များက သွားရောက် တိုက်ဖျက်ရန် စီစဉ်ခဲ့သော်လည်း ယင်းဒေသ များတွင် လှုပ်ရှားနေသော ပြည်သူ့စစ်၊ နယ်ခြားစောင့်တပ်ဖွဲ့များက လက်နက်များဖြင့် တားဆီးပစ်ခတ်မည်ဟု ချိန်းခြောက် သတင်းပေးမှုများရှိသဖြင့် ၎င်းတို့၏ အစီအစဉ် ခေတ္တရပ်နားခဲ့ရသည်။
ဝိုင်းမော်မြို့နယ် ဆဒုံးမြို့နယ်ခွဲ၊ ကန်ပိုင်တီမြို့နယ်ခွဲ ဒေသများတွင် ဒေသခံ ပြည်သူများ၏ လေ့လာတွေ့ရှိချက်အရ ဘိန်းစိုက်ခင်း ဧက ၂၀၀၀ ခန့် ကျန်ရှိနေသေးကြောင်း သိရှိရသဖြင့် အချိန်မီ ဖျက်ဆီးနိုင်ရန် ကချင်မူးယစ်ဆေးဝါး တိုက်ဖျက်ရေးအဖွဲ့က လုံခြုံရေး ခွင့်ပြုချက် တောင်းခံခဲ့ခြင်းဖြစ်သည်။
ဆဒုံးမြို့နယ်ခွဲနှင့် ကန်ပိုင်တီမြို့နယ်ခွဲဒေသများတွင် အစိုးရ စစ်တပ် လက်အောက်ခံ ဇခုံတိန်ယိန်း ဦးဆောင်သော နယ်ခြားစောင့်တပ်ဖွဲ့နှင့် ပြည်သူ့စစ်တပ်ဖွဲ့များ လှုပ်ရှားနေသည်။
ဇန်နဝါရီလ ၁၅ ရက်ကလည်း တနိုင်းဒေသများ၌ ဘိန်းခင်းများ သွားရောက် ဖျက်ဆီးနေစဉ် ဘိန်းခင်းပိုင်ရှင်များက ပစ်ခတ်သည့် တူမီးသေနတ်ကျည် ထိမှန်၍ အသက် ၁၉ နှစ်အရွယ် လထော်ဂျိုးဇက်တူးဇိုင် သေဆုံးခဲ့ရသည်။
စီးတီးမတ်အရောင်းဆိုင်များတိုးချဲ့ပြီး ဝန်ထမ်းပေါင်း ၄၀၀၀ကျော်ခန့်ထားရန်စီစဉ်
By အောင်သူရ 
ရန်ကုန်၊ဇန်နဝါရီ ၂၂ ။           ။ City Mart နှင့်City express စသည့်လက်လီအရောင်းဆိုင်များ ဖွင့်လှစ်ထားသော City Mart Holdings Limited အနေဖြင့်လက်ရှိတွင် အရောင်းဆိုင်ခွဲပေါင်း ၁၅၀ ကျော်ကို ဝန်ထမ်း ပေါင်း ၇၀၀၀ ကျော်နှင့် လည်ပတ်နေခြင်းဖြစ်ပြီး နောက်လာမည့် ၃နှစ်အတွင်း အရောင်းဆိုင်များ တိုးချဲ့ကာ ဝန်ထမ်းပေါင်း ၄၀၀၀ ကျော်ကိုခန့်ထားရန်ရှိနေကြောင်း   ဒေါ်ဝင်းဝင်းတင့် ကပြောသည်။
ပြည်တွင်းတွင် ကုန်ပစ္စည်းတင်သွင်းသူပေါင်း ၃၀၀၀ ကျော်နှင့် ချိတ်ဆက်လုပ်ကိုင်နေတာဖြစ်ပြီးယခုကဲ့သို့ အရောင်းဆိုင်တွေတိုးချဲ့မည့် အစီအစဉ်မှ လက်လီဈေးကွက်ကွန်ရက်ထဲမှာ ပါဝင်သူအားလုံးကို ပိုပြီးအကျိုးရှိစေမှာဖြစ်ကြောင်း ၎င်းကဆိုသည်။
"""ဒီလုပ်ငန်းသုံးထောင်ကျော်ကနေပြီးတော့ ကျွန်မတို့ လုပ်ငန်းချဲ့ထွင်လာတဲ့အခါမှာ ဒီလုပ်ငန်းသုံးထောင်ကျော်ရဲ့ လုပ်ငန်းကလည်း အလိုအလျောက်ကြီး ထွားလာမှာဖြစ်ပါတယ်။ ဒီသုံးထောင်ကျော်ကနေထပ်ပြီး ဆင့်ကဲပေးနိုင်မယ့် အလုပ်အကိုင်အခွင့်အလမ်း ကလည်း အများကြီးဖြစ်နိုင် မယ်လို့ ကျွန်မတို့ မျှော်လင့်ထားပါတယ်""ဟု၎င်းကဆိုသည်။"
အပြည်ပြည်ဆိုင်ရာ ဘဏ္ဍာရေးကော်ပိုရေးရှင်း(IFC )က  ဆိုင်ခွဲများဖွင့်လှစ်ရန်အတွက် အမေရိကန်ဒေါ်လာ ၂၅ သန်းငွေချေးပေးရန် ဇန်နဝါရီလအတွင်းက သဘောတူလိုက်ကြောင်း၊ စီးတီးမတ်တည်ထောင်သူ ဒေါ်ဝင်းဝင်းတင့်၏ စီးပွားရေးအမြင်နှင့်ဈေးကွက် ဝန်းကျင်အခြေအနေကို ကောင်းကောင်းနားလည်သူဖြစ်သည့်အတွက်ကြောင့် IFC အနေဖြင့် ငွေကြေးထောက်ပံ့   ပေးခြင်းဖြစ်ကြောင်း IFC ၏ မြန်မာပြည်ဌာနေ ကိုယ်စားလှယ်ဖြစ်သူVikram Kumar ပြောသည်။
"""စီးတီးမတ်ကနေလက်လီဈေးကွက်ကွန်ရက်ထဲကကုန်ပစ္စည်းဖြန့်ချိသူလုပ်ငန်းရှင် တွေကြီးထွားဖို့ကိုအားပေးကူညီသွားနိုင်မယ်လို့ ကျွန်တော်တို့ ယုံကြည်ထားပါတယ်""ဟု IFC ၏ မြန်မာပြည်ဌာနေ ကိုယ်စားလှယ်ဖြစ်သူ Vikram Kumar ပြောသည်။"
ကာချုပ်ကိုလှောင်ပြောင်သည်ဟု စွပ်စွဲခံရသူ ပတ်ထရစ်ခွန်ဂျာလီကို အလုပ်ကြမ်းနှင့်ထောင် ၆လအမိန့်ချ
By ဟိန်းကိုစိုး 
ရန်ကုန်၊ ဇန်နဝါရီ ၂၂ ။           ။ ကာကွယ်ရေးဦးစီးချုပ် ဗိုလ်ချုပ်မှူးကြီးမင်းအောင်လှိုင်ပုံကို ခြေဖြင့်ချနင်းနေသည့် ပုံကို လူမှုကွန်ယက်တွင်ဝေမျှခဲ့သည်ဟုဆိုကာ ဆက်သွယ်ရေးဥပဒေပုဒ်မ ၆၆(ဃ)  ဖြင့် တရားစွဲဆိုခံခဲ့ရသည့် ပက်ထရစ်ခွန်ဂျာလီကို လှိုင်မြို့နယ်တရားရုံးက ဇန်နဝါရီ ၂၂ရက်၊ ရုံးချိန်းတွင်အလုပ်ကြမ်း နှင့် ထောင်ဒဏ် ၆လ ပြစ်ဒဏ်ကို ချမှတ်လိုက်သည်။
"""အခုအမှုမှာ တစ်ကယ်တမ်းတော့ တရားသူကြီးအတွက်ကအရမ်းခက်ခဲပါတယ်။ တရားဥပဒေအရတော့ တရားသူကြီးနဲ့ သက်ဆိုင်တဲ့လူတွေကအကောင်းဆုံးလုပ်ပေးခဲ့တယ်။ ဒါပေမယ့်နည်းဥပဒေမရှိတဲ့အတက် ဗိန္နောဆရာကို အီးစီဂျီဖတ်ခိုင်းသလိုဖြစ်နေတယ်။ နောက်အဲဒီလိုတစ်ခြားသူတွေမဖြစ်ပဲ လွတ်ငြိမ်းချမ်းသာ ကြပါစေ"" ဟု ပက်ထရစ်ခွန်ဂျာလီက အမိန့်ချခံရအပြီးတွင် မီဒီယာများသို့ပြောကြားခဲ့သည်။"
အီလက်ထရောနစ်ဆက်သွယ်ရေးဥပဒေကို ၂၀၀၄ခုနှစ်တွင် တပ်မတော်အစိုးရကပြဋ္ဌာန်းခဲ့ပြီး အင်တာနက် အသုံးပြုမှုများကို ကန့်သတ်ပိတ်ပင်ခဲ့သည်။ ယင်းဥပဒေပါ အခန်းအချို့မှ ပြစ်ဒဏ်များကို ၂၀၁၄ခုနှစ် ဖေဖော်ဝါရီလတွင် ပြည်ထောင်စုလွှတ်တော်ကပြင်ဆင်ခဲ့သော်လည်း ယနေ့အထိ နည်းဥပဒေကိုပြန်လည် ရေးစွဲထုတ်ပြန် နိုင်ခြင်းမရှိသေးပေ။
"ပြစ်ဒဏ်ကျခံရသူ ပက်ထရစ်ခွန်ဂျာလီ၏ အမျိုးသမီး ဒေါ်မေစံပယ်ဖြူက ""ခြောက်လမဖြစ်မနေချမယ်ဆိုတာ သိထားပြီးသားပါ။ အမျိုးသားကိုလည်း အဲဒီလိုရှိနိုင်တယ်ဆိုတာကို ပြောပြီးသားပါ။ ဒါပေမယ့်တရားရင်ဆိုင် လာတဲ့နေရာမှာတော့ တရားလိုပြသက်သေတွေ၊ တစ်ခြားစစ်ဆေးမှု တွေအရ အသရေဖျက်မှုနဲ့ စွဲရလောက် အောင်ခိုင်လုံထင်ရှားတဲ့သက်သေတွေမရှိပါဘူး။"" ဟု ဆိုသည်။"
စွပ်စွဲခံရသူ ဦးခွန်ဂျာလီကို အောက်တိုဘာ ၁၄ရက် ည ပိုင်းက လှိုင်မြို့နယ် (၁၀) ရပ်ကွက်ရှိ ၎င်းနေအိမ်သို့ ရဲတပ်ဖွဲ့ ဝင်များလာရောက်ခေါ်ဆောင်ကာ ထိန်းသိမ်းခဲ့ပြီး အောက်တိုဘာ ၁၅ရက်တွင် ရမန်ယူကာ အင်းစိန် ထောင်၌ထိန်းထိမ်းခဲ့သည်။
ယင်းသို့ထိန်းသိမ်းပြီးနောက် ပက်ထရစ်ခွန်ဂျာလီကို  အီလက်ထရောနစ်ဆက်သွယ်ဆောင်ရွက်ရေး ဥပဒေပုဒ်မ ၆၆(ဃ) နှင့် တရားစွဲရန် အောက်တိုဘာ ၂၈ရက်တွင်ဆုံးဖြတ်ကာ လှိုင်မြို့နယ်တရားရုံးက စစ်ဆေးခဲ့ခြင်း ဖြစ်သည်။
ဒေါ်အောင်ဆန်းစုကြည့်မှ အပမည်သူမျှသတင်းထုတ်ပြန်ခွင့်မရှိ
By မျိုးသူအောင် 
ရန်ကုန် ၊ ဇန်နဝါရီ ၂၂ ။         ။ အမျိုးသားဒီမိုကရေစီအဖွဲ့ချုပ်၏ မူဝါဒများ၊ အသွင်ကူးပြောင်းရေး ကိစ္စရပ်များကို ပါတီဥက္ကဋ္ဌ ဒေါ်အောင်ဆန်းစုကြည်မှအပ အခြားသူများ ထုတ်ပြန်ပြောကြားခွင့် မရှိတော့ကြောင်း အမျိုးသားဒီမိုကရေစီအချုပ်မှ ထုတ်ပြန် ကြေညာ လိုက်သည်။
အဆိုပါ ကြေညာချက်အား ကြေညာချက်အမှတ်( ၂/၁ -၂၀၁၆) အနေဖြင့် ဇန်နဝါရီ ၂၂ ရက်နေ့က အမျိုး သားဒီမိုကရေစီအဖွဲ့ချုပ် ဗဟိုအလုပ်အမှုဆောင်အဖွဲ့က ထုတ်ပြန်ကြေညာလိုက်ခြင်း ဖြစ်သည်။
"အဆိုပါ ကြေညာချက်ထုတ်ပြန်မှုနှင့်ပတ်သက်၍ အမျိုးသားဒီမိုကရေစီအဖွဲ့ချုပ် ဗဟိုအလုပ်မှုဆောင်အဖွဲ့ဝင် ဦးထွန်းထွန်းဟိန်က""အဲဒီကြေညာချက်ကိုတော့ ကျွန်တော်မဖတ်ရသေးဘူး။ ဘာတွေပါသလဲတောင် မသိသေးဘူး။ ဒါပေမယ့် နေပြည်တော်မှာ ရောက်နေတဲ့ ဗဟိုအလုပ်အမှုဆောင် အဖွဲ့ဝင်(၉)ယောက်ရှိတယ်။ အဲဒီ(၉)ယောက်ကဆုံးဖြတ်ပြီး ထုတ်တာဆိုရင်တော့ (၁၅)ယောက်လုံးအစည်းဝေးထိုင်စရာမလိုဘူးလေ။ သူတို့ ဆုံးဖြတ်ပြီးထုတ်တာလည်း ဖြစ်နိုင်တယ်""ဟု ပြောသည်။"
လက်ရှိအချိန်သည် အမျိုးသားဒီမိုကရေစီအဖွဲ့ချုပ်အနေဖြင့် သိမ်သိမ်မွေ့မွေ့ လုပ်ဆောင်နေရသည့်အတွက် အဖွဲ့ချုပ် မူဝါဒများနှင့် အသွင်းကူးပြောင်းရေးဆိုင်ရာ ကိစ္စရပ်များကို   ဒေါ်အောင်ဆန်းစုကြည်မှ အပ မည်သူမှ ဖြေဆိုခွင့် မရှိကြောင်း ကြေညာချက်တွင် ဖော်ပြထားသည်။
"အဆိုပါ ထုတ်ပြန်ချက်ကိစ္စနှင့် ပတ်သက်၍ နေပြည်တော်တွင် လွှတ်တော်အစည်း ဝေးတက်ရောက်ရန် ရောက်ရှိနေသည့် အမျိုးသားဒီမိုကရေစီအဖွဲ့ချုပ် ဗဟိုအလုပ်မှုဆောင်  အဖွဲ့ဝင် ပြည်သူ့လွှတ်တော် ကိုယ် စားလှယ် ဦးဝင်းထိန်အား ဆက်သွယ်မေးမြန်းရာ ""ကျွန်တော်တို့က အခုမှ လွှတ်တော်ပြီးလို့ရန်ကုန်ပြန် နေပြီ။ အဲဒီ တွေသိချင်ရင် ဦးဉာဏ်ဝင်းကိုမေး။ တိုက်ရိုက် ရုံး က ထုတ်တာဆိုရင် ဦးဉာဏ်ဝင်းထုတ်တာဖြစ်လိမ့်မယ်""ဟု ပြန်လည်ဖြေကြားခဲ့သည်။"
ရွှေစများကို ပေးသွင်းရန် သတ္တုတွင်းဝန်ကြီးဌာနက သတိပေးနေ
By မဇ္ဈိမ 
ဇန်နဝါရီ ၂၂ ရက် ။            ။ သတ္တုတွင်းဝန်ကြီးဌာနနှင့် ထုတ်လုပ်မှုအပေါ် ခွဲဝေခံစားသည့်စနစ် စာချုပ်ဖြင့် ရွှေသတ္တုထုတ်လုပ်ပြီးနောက် ရွှေစင်များ ပေးသွင်းရန် ပျက်ကွက်သည့် ကုမ္ပဏီများအနက် ကုမ္ပဏီ ၂၅ ခုမှ အုပ်ချုပ်မှုဒါရိုက်တာနှင့် ဒါရိုက်တာအဖွဲ့ဝင်များအား မကြာမီ တရားစွဲမည်ဟု သိရသည်။
မကြာမီ တရားစွဲမည့် ကုမ္ပဏီ ၂၅ ခု၏ အမည်များနှင့်တကွ အမှတ် (၂) သတ္တုတွင်းလုပ်ငန်းက ဇန်နဝါရီ ၂၂ ထုတ် နိုင်ငံပိုင်သတင်းစာက ဖော်ပြသည်။
ရွှေများပေးသွင်းရန် ပျက်ကွက်သည့် ကုမ္ပဏီများအနက် ကုမ္ပဏီ ၁၄၂ ခု အား ရွှေပေးသွင်းခြင်းမရှိပါက တရားစွဲမည်ဟု နေ့စဉ်ထုတ်သတင်းစာများ၌ ကြော်ငြာ၍ အသိပေးအကြောင်းကြားထား ပြီးဖြစ်သည်ဟုလည်း ဖော်ပြထားသည်။
ယခုအခါ ကုမ္ပဏီ ၁၃ ခုက ဝန်ကြီးဌာနနှင့် ဆက်သွယ်၍ အပြီးပေးသွင်းသွားပြီဖြစ်ပြီး ကုမ္ပဏီ ၁၉ ခုမှာ တစ်ချို့တဝက် ပေးသွင်း၍ ဆက်လက်ပေးသွင်းရန် ဝန်ခံကတိပြုထားသည်ဟု ဆိုသည်။
လတ်တလောတွင် ကုမ္ပဏီ ၃ ခုအား နေပြည်တော် ဒက္ခိဏခရိုင်တရားရုံးတွင် တရားစွဲထားပြီး၊ နောက်ထပ် ကုမ္ပဏီ ၅ ခု ကိုလည်း တရားစွဲရန် ဆောင်ရွက်နေသည်ဟု သိရသည်။
ယူကေ-နယူးဇီလန်နိုင်ငံသားအပါအဝင် အကျဉ်းသား၁၀၂ဦးကို မြန်မာလွှတ်ပေး
By ဂါဒီးယန်း 
နေပြည်တော်၊ ဇန်နဝါရီ ၂၂ ။            ။ နိုင်ငံ၏ နာမည်ဆိုးဖြင့် အကျော်ကြားဆုံးထောင်တွင် တစ်နှစ်နီးပါးကျခံနေရပြီးဖြစ်သော ဗြိတိသျှ-နယူးဇီလန်နှစ်နိုင်ငံသား ခံယူထားသော ဖီးလစ်ဘလက်ဝုဒ် အပါအဝင် အကျဉ်သား ၁၀၂ဦးကို လွတ်ငြိမ်းချမ်းသာခွင့်ပေးလိုက်ကြောင်း မြန်မာသမ္မတက ကြေညာလိုက်သည်။
ဘလက်ဝုဒ်မှာ မြန်မာသမ္မတ၏ လွတ်ငြိမ်းချမ်းသာခွင့်စာရင်းတွင် ပါဝင်ကြောင်း ဘလက်ဝုဒ်၏ အမှုကို ကိုင်တွယ်နေသော နယူးဇီလန်၏ နိုင်ငံခြားရေးနှင့် ကုန်သွယ်ရေးဝန်ကြီးဋ္ဌာနက ဂါးဒီးယန်းသို့ အတည်ပြုပြောကြားခဲ့သည်။ လွတ်မြောက်ရေးစီစဉ်မှုများအတွက် သံရုံးက သက်ဆိုင်ရာအာဏာပိုင်များနှင့် ညိနှိုင်းဆောင်ရွက်လျက်ရှိပြီး စီစဉ်မှုများချမှတ်ပြီးချိန်တွင် မိသားစုသို့ အကြံပြုမည်ဖြစ်ကြောင်း ဝန်ကြီးဋ္ဌာနက ပြောကြားခဲ့သည်။
လွတ်ငြိမ်းချမ်းသာခွင့်တွင် ပါဝင်သည့်အတွက် မိသားစုက ဝမ်းမြောက်လျက်ရှိကြောင်း ဘလက်ဝုဒ်၏မိခင် အိန်ဂျလာက ဇန်နဝါရီ ၂၂ တွင်ပြောကြားခဲ့သည်။ နိုဝင်ဘာလက အထွေထွေရွေးကောက်ပွဲတွင် အနိုင်ရပြီးနောက် ဖေဖော်ဝါရီ ၁ တွင် ပါလီမန်၌ အများစုနေရာဖြင့် တက်ရောက်ရန် ဒေါ်အောင်ဆန်းစုကြည်၏ အမျိုးသားဒီမိုကရေစီအဖွဲ့ချုပ်ပါတီ်က ပြင်ဆင်လျက်ရှိစဉ် ယခုကဲ့သို့ အစုလိုက်အပြုံလိုက် လွတ်ငြိမ်းချမ်းသာခွင့်ပေါ်ပေါက်လာခြင်းဖြစ်သည်။
အသက် ၃၃နှစ်အရွယ်ရှိ ဘလက်ဝုဒ်နှင့် ၎င်းမြန်မာလုပ်ဖော်ကိုင်ဖက်နှစ်ဦးသည် ရန်ကုန်ရှိ ၎င်းတို့၏ဘားဆိုင်၏ ဖေ့စ်ဘွတ်စာမျက်နှာတွင် နားကျပ်တပ်ထားသော ဗုဒ္ဓ၏ပုံတော်ကို တင်လိုက်ပြီးနောက် ဘာသာတရားကို စော်ကားမှုဖြင့် မတ်လက ထောင်ဒဏ် နှစ်နှစ်ခွဲချမှတ်ခံခဲ့ရသည်။
လုပ်ဖော်ကိုင်ဖက်နှစ်ဦးကိုလည်း လွတ်ငြိမ်းချမ်းသာခွင့်ဖြင့် လွှတ်ပေးမည်ဟုတ်မဟုတ် မသိရသေးပေ။ လွှတ်ပေးမည့် အကျဉ်းသား၁၀၂ဦးတွင် နိုင်ငံရေးအကျဉ်းသားများစွာပါဝင်သည်။ ၎င်း၏သားဖြစ်သူသည် အမည်ဆိုးဖြင့် ကျော်ကြားသော အင်းစိန်ထောင်တွင် ထောင်ဒဏ်ကျခံနေခဲ့ရပြီး ပြူတင်းပေါက်မပါသော အခန်းကျဉ်းလေးတွင်နေခဲ့ရသည်။ အိမ်သာအတွက် ရေဆိုးစနစ်မှာလည်း ပွင့်နေပြီး ဖမ်းဆီးခံရပြီးနောက် ပေါင် ၅၀ခန့် ဝိတ်ကျသွားခဲ့ကြောင်း ဘလက်ဝုဒ်၏ ဖခင်က လွန်ခဲ့သည့်နှစ်က ပြောကြားခဲ့သည်။
စားနပ်ရိက္ခာဖူလုံမှုဆိုင်ရာ အရင်းအမြစ်ဗဟိုဋ္ဌာန စစ်တွေတွင်ဖွင့်လှစ်
By မဇ္ဈိမ 
ရန်ကုန်၊ဇန်နဝါရီ ၂၂ ။            ။ ရခိုင်ပြည်နယ်သာမက နိုင်ငံတစ်ဝှမ်းလုံးရှိ စားနပ်ရိက္ခာ မဖူလုံမှုကျယ်ပြန့်မှုပမာဏနှင့်စပ်လျဉ်းပြီး အစိုးရနှင့် ဖွံ့ဖြိုးတိုးတက်မှုဆိုင်ရာ အကူအညီပေးရေး အဖွဲ့အစည်းများ၏ သဘောပေါက် သိမြင်မှု ပိုကောင်းလာစေရေးအတွက် စားနပ်ရိက္ခာဖူလုံမှုဆိုင်ရာ အရင်းအမြစ်ဗဟိုဋ္ဌာနကို စစ်တွေတွင် ဖွင့်လှစ်လိုက်ခြင်းဖြစ်ကြောင်း ကမ္ဘာ့စားနပ်ရိက္ခာ အစီအစဉ်(WFP)က သတင်းထုတ်ပြန်သည်။
နိုင်ငံအတွင်းရှိ ပြည်သူ့ဝန်ထမ်းများ၊ ဖွံ့ဖြိုးတိုးတက်မှုဆိုင်ရာ အကူအညီပေးရေး အဖွဲ့အစည်း ဝန်ထမ်းများ အနေဖြင့် သတင်းအချက်အလက် စုဆောင်းသုံးသပ်ခြင်းအား လေ့လာနိုင်ရန်လည်းကောင်း၊ ငတ်မွတ်ခေါင်းပါးမှုနှင့် ဆင်းရဲနွမ်းပါးမှု တိုက်ဖျက်ရာရေး အားထုတ်ရာတွင် ပံ့ပိုးနိုင်ရန်အတွက် လည်းကောင်း၊ WFP ၏ထောက်ပံ့မှုဖြင့် ယင်းဋ္ဌာနကို ဖွင့်လှစ်ခြင်းဖြစ်ကြောင်း ရေးသားဖော်ပြထားသည်။
တဏှာလောဘ အစွန်းရောက်သူတို့သည် လောင်စာထည့်သူများဖြစ်ကြသည်ဟု သမ္မတ လျှောက်တင်
By မဇ္ဈိမ 
ဇန်နဝါရီလ ၂၃ ရက် ။             ။ ယနေ့ဖြစ်ပွားနေသည့် စစ်ပွဲများသည် တောက်လောင်လျက်ရှိသော မီးပုံထဲသို့ လောင်စာများကို ထပ်မံထည့်သွင်းနေသကဲ့ သို့ ဖြစ်နေသည်ဟု သမ္မတဦးသိန်းစိန်က ကမ္ဘာ့ဗုဒ္ဓဘာသာ ငြိမ်းချမ်းရေး ညီလာခံကြီးတွင် လျှောက်ထားလိုက်သည်။
"""တဏှာလောဘ အစွန်းရောက်သူတို့သည် မီးပုံထဲသို့ လောင်စာထည့်သူများ ဖြစ်ကြပါသည်။ ဒေါသအာဃာတ အစွန်းရောက်သူတို့သည်လည်း ဤကမ္ဘာလောကကြီးကို မီးရှို့သူများ ဖြစ်ပါသည်။"" ဟု သမ္မတက လျှောက်သည်။"
ယင်းသည်ပင် နိယာမသဘောတစ်ခုဖြစ်ပြီး လူမျိုးဘာသာမရွေး၌ ရှိနေကြသဖြင့် 'လောဘဟူသော အစွန်းတစ်ဖက်နှင့် ဒေါသဟူသော အခြားအစွန်းတစ်ဖက်ကို ရှောင်တိမ်း၍ အလယ်လမ်းကို လျှောက်လှမ်းနိုင်ရန် အရေးကြီးပါသည်ဟု သမ္မတက ဆိုသည်။
စစ်ကိုင်းမြို့ သီတဂူကမ္ဘာ့ဗုဒ္ဓဘာသာတက္ကသိုလ်၊ သဒ္ဓမ္မဇောတိကာ မဟာသိမ်တော်ကြီး၌ ကျင်းပသည့် ကမ္ဘာ့ဗုဒ္ဓဘာသာ ငြိမ်းချမ်းရေးညီလာခံကြီး၏ ပထမနေ့ ဇန်နဝါရီ ၂၂ ရက်တွင် ယင်းသို့ ထည့်သွင်းလျှောက်သွားသည်။
ယင်းနေ့နံနက်ပိုင်းတွင် သမ္မတဦးသိန်းစိန်နှင့်အတူ မန္တလေးတိုင်းနှင့် စစ်ကိုင်းတိုင်း ဝန်ကြီးချုပ်များ၊ ပြည်ထောင်စုဝန်ကြီး တချို့၊ ကာကွယ်ရေးဦးစီးချုပ်ရုံး (ကြည်း) မှ ဒု-ဗိုလ်ချုပ်ကြီး မြထွန်းဦး၊ အလယ်ပိုင်းတိုင်းမှူးတို့သည် အိန္ဒိိယနိုင်ငံမှ ပင့်ဆောင်လာသည့် ဗုဒ္ဓအရိုးဓာတ်တော်အား ဖူးမြော်ခဲ့ကြသေးသည်။
ညီလာခံကြီး၌ နိုင်ငံတော်သံဃမဟာနာယက ဥက္ကဌ ဗန်းမော်ကျောင်းတိုက်ပဓာနနာယက ဆရာတော်ကြီး၊ အပြည်ပြည် ဆိုင်ရာ ထေရဝါဒတက္ကသိုလ်ပါမောက္ခချုပ်၊ ကျင်းပနေသည့် ငြိမ်းချမ်းရေးညီလာခံဥက္ကဌ သီတဂူ ဆရာတော်ဘုရားကြီး တို့ပြင် တိဗက်ဆရာတော်များ၊ ခရစ်ယာန်၊ ဟိန္ဒူနှင့် အစ္စလာမ်ဘာသာရေးခေါင်းဆောင်များ၊ ဗုဒ္ဓစာပေပညာရှင်များလည်း တက်ရောက်နေကြသည်။
"ဇန်နဝါရီ ၂၄ အထိကျင်းပမည့် ညီလာခံ ပထမနေ့၌ သမ္မတကြီးက ""ကမ္ဘာ့ရွာခေတ်တွင် မတူကွဲပြားသော မျိုးရိုးဇာတိနှင့် မတူကွဲပြားသောယဉ်ကျေးမှုရှိသည့် လူမှုအသိုက်အဝန်းများသည် နိုင်ငံတကာအမှတ်အသားတစ်ခုအဖြစ် တည်ရှိလာပြီ ဖြစ်ပါသည်။"" ဟုလည်း လျှောက်တင်သွားသည်။"
ယင်းနှင့်အတူ အသားအရောင်၊ အတွေးအခေါ်၊ ယုံကြည်မှုတို့အပေါ် အခြေခံ၍လည်း လူမျိုးရေး၊ ဘာသာရေးနှင့် ဆက်နွယ်သော နောက်ဆက်တွဲဆိုးကျိုးများ ဖြစ်ပေါ်လာကြသည်ဟုလည်းဆိုသည်။
တရားဥပဒေစိုးမိုးရေးအတွက် အဓိကလုပ်ဆောင်မည်ဟု လွတ်လပ်သောရှေ့နေများအသင်း ဥက္ကဌပြော
By မင်းမင်း 
နေပြည်တော်(ဇန်နဝါရီ ၂၃)။ ။ တရားဥပဒေစိုးမိုးရေး လိုအပ်ချက်ကြောင့် မြန်မာနိုင်ငံ လွတ်လပ်သောရှေ့နေများအသင်း(ILAM)ကို ဖွဲ့စည်းရခြင်းဖြစ်ပြီး အသင်းအနေဖြင့် တရားစီရင်ရေးကဏ္ဍတွင် တရားဥပဒေစိုးမိုးရေးအတွက် ပါဝင်ဆောင်ရွက်သွားမည်ဟု အသင်း၏ ဥက္ကဌဖြစ်သူ ရှေ့နေကြီး ဦးစိန်ဝင်းချမ်းက ပြောသည်။
"""အဓိကကတော့ တရားဥပဒေစိုးမိုးရေး လိုအပ်တယ်ပေါ့ဗျာ။ နောက်ပြီးတော့ တရားစီရင်ရေးနဲ့ပတ်သက်လို့ လိုအပ်တဲ့နေရာမှာ ကျွန်တော်တို့ ပါဝင်ဆောင်ရွက်နိုင်ဖို့ အခု တိုင်ပင်ဆွေးနွေးနေကြပါတယ်"" ဟု နိုင်ငံအဝှမ်းတွင် အသင်းဝင်ပေါင်း ၃၀၀၀ဦးခန့်ရှိသည့် မြန်မာနိုင်ငံ လွတ်လပ်သောရှေ့နေများအသင်း၏ ဥက္ကဌဖြစ်သူ ဦးစိန်ဝင်းချမ်းက မဇ္ဈိမကို ပြောသည်။"
"သို့သော် ""စွမ်းအားရှိသလောက်ပေါ့ဗျာ။ လုပ်ပေးနိုင်သလောက် အတိုင်းအတာအထိတော့ ကျွန်တော်တို့က ပါဝင်ပေးပါမယ်။ ဘာကြောင့်ဖွဲ့သလိုဆိုတော့ ခင်ဗျားခုနက မေးသလိုပေါ့ဗျာ။ တရားဥပဒေစိုးမိုးရေးအတွက် လိုအပ်လို့ ကျွန်တော်တို့ ဒီအသင်းကို ဖွဲ့ခဲ့ရခြင်း ဖြစ်ပါတယ်"" ဟု ဦးစိန်ဝင်းချမ်းက ဆိုသည်။"
အသင်းကို ဗဟိုအလုပ်အမှုဆောင်ကော်မတီဝင် ၁၅ဦးဖြင့် ဖွဲ့စည်းထားပြီး ဥက္ကဌအဖြစ် ရှေ့နေကြီး ဦးစိန်ဝင်းချမ်း၊ အထွေထွေအတွင်းရေးမှူးအဖြစ် ဦးသိန်းသန်းဦးနှင့် ဒုဥက္ကဌအနေဖြင့် တော်ဝင် ဦးခင်မောင်သန်းနှင့် ဦးနေလတို့က တာဝန်ယူထားသည်။
အသင်း၏ အစည်းအဝေးကို နေပြည်တော်တွင် ဇန်နဝါရီ ၁၉ရက်မှ ၂၃ရက်ထိ ငါးရက်ကြာ ပြုလုပ်ခဲ့သော်လည်း ဆက်လက်လုပ်ဆောင်မည့် ရှေ့လုပ်ငန်းစဉ်များကို ချမှတ်နိုင်ခြင်း မရှိသေးပေ။ ရှေ့လုပ်ငန်းစဉ်များကို လာမည့်နှစ်လအတွင်းမှသာ အသင်း၏ ပြန်ကြားရေးက ထုတ်ပြန်သွားမည်ဟုလည်း ဆိုသည်။
ကျန်ရှိနေသေးသည့် နိုင်ငံရေးအကျဉ်းသားများလွှတ်ပေးရန် အမေရိကန်တောင်းဆို
By မျိုးသူအောင် 
ရန်ကုန်၊ဇန်နဝါရီ ၂၃ ။              ။ ကျန်ရှိနေသည့် နိုင်ငံရေးအကျဉ်းသားများနှင့် အခြေခံအခွင့်ရေးအသုံးချမှုကြောင့် တရားရင် ဆိုင်နေရသူများ အား တရားစွဲဆိုထားခြင်းမှ လွှတ်ပေးရန် အမေရိကန် အစိုးရမှ တောင်းဆိုလိုက်သည်။
မြန်မာနိုင်ငံအစိုးမှ ဇန်နဝါရီ ၂၂ ရက်နေ့တွင် နိုင်ငံရေးအကျဉ်းသားများအပါအဝင် အကျဉ်းသား တစ်ရာ ကျော်ကို လွတ်ငြိမ်းချမ်းသာခွင့်ပေးလိုက်ပြီးနောက် ယင်းနေ့ ညနေပိုင်းတွင် အမေရိကန်သံရုံးက ယခုကဲ့သို့ တောင်းဆိုကြောင်း ကြေညာချက်ထုတ်ပြန်ခဲ့ခြင်း ဖြစ်သည်။
""" နိုင်ငံရးအကျဉ်းသားအချို့ကိုလွှတ်ပေးရန် အစိုးရက ဆုံးဖြတ်လိုက်သည့်အပေါ် အမေရိကန် သံရုံးက ကြို ဆို ပြီး ယင်းဆုံးဖြတ်ချက်သည် အရေးပါသော ခြေလှမ်းတစ်ခုဖြစ်ကြောင်း ပြောလိုသည့် အချိန်တွင် လွတ်လပ်စွာ ထုတ်ဖော်ခွင့်ကို ကျင့်သုံးမှုကြောင့် ထောင်သွင်းအကျဉ်းချခံနေရဆဲဖြစ်သူများနှင့် တရားရင်ဆိုင်နေရ သော သူများအတွက် စိုးရိမ်ကြောင်းနှင့် ကျန်ရှိနေသေးသော နိုင်ငံရေး အကျဉ်းသားများကို လွှတ်ပေးရန်နှင့် အခြေခံ အခွင့်အရေး အသုံးချမှုကြောင့် တရားရင်ဆိုင် နေရသူများကို တရားစွဲဆိုထားခြင်းမှ လွှတ်ပေးရန် အာ ဏာပိုင် များကို ဆက်လက်တောင်းဆိုကြောင်း"" အမေရိကန်သံရုံး၏ ထုတ်ပြန်ချက်တွင် ဖော်ပြထားသည်။"
မြန်မာအစိုးရသည် အကျဉ်းသား ၁၀၁ ဦးကို ဇန်နဝါရီ ၂၂ရက်နေ့ က လွှတ်ငြိမ်း ချမ်းသာခွင့် ပေးခဲ့သော်လည်း နိုင်ငံရေးအကျဉ်းသား ၅၀ ကျော်သာပါရှိခဲ့ခြင်း ဖြစ်သည်။
နိုင်ငံရေးအကျဉ်းသားများအား ခြွင်းချက်မရှိလွှတ်ပေးရန် တောင်းဆိုနေသော်လည်း အစိုးရအနေဖြင့် ယခုကဲ့ သို့ လုပ်ဆောင်နေခြင်းမှာ နိုင်ငံရေးအကျိုးအမြတ်ရယူနေခြင်းသာ ဖြစ်ကြောင်း နိုင်ငံရေး အကျဉ်းသားဟောင်း များအဖွဲ့ ဦးဆောင်ကော်မတီဝင် ဦးထွန်းကြည်က ပြောသည်။
""" နိုင်ငံရေး အကျဉ်းသားအရေးကို တရားဥပဒေစိုးမိုးရေးရှုထောင့်ကနေမကြည့်သင့်ဘူး။ အမျိုးသားပြန်လည် သင့်မြတ်ရေးရှုထောင့်ကနေပဲကြည့်ပြီးအားလုံးကိုလွှတ်ပေးသင့်တယ်။ ဒီရက်ပိုင်းထဲမှာပဲ အမေရိကန် လက်ထောက် နိုင်ငံခြားရေးဝန်ကြီးလာတယ်။ သမ္မတနဲ့တွေ့သွားတယ်။ သူတို့ကြားမှာ ဘယ်လိုအပေး အယူတွေရှိ တယ်ဆိုတာတော့ မသိဘူးပေါ့နော်။ ဒါပေမယ့် အားလုံးကို ခြွင်းချက်မရှိ လွှတ်မပေးပဲနဲ့ အခုလိုလုပ်နေတာက နိုင်ငံရေးအကျိုးအမြတ်ယူနေတာလို့ ပဲမြင်တယ်""ဟု ဦးထွန်းကြည်က ပြောသည်။"
အမရိကန်နိုင်ငံ လက်ထောက်နိုင်ငံခြားနှင့်အဖွဲ့သည် ဇန်နဝါရီလ (၁၈)ရက်နေ့က နေပြည်တော်ရှိ နိုင်ငံတော်သမ္မတ အိမ်တော်သို့ သွားရောက် တွေ့ဆုံခဲ့ခြင်းဖြစ်သည်။
လက်ရှိတွင် ပညာရေးဥပဒေ သပိတ်မှောက်မှုနှင့် ဖမ်းဆီးခံရကာ အမှုရင်ဆိုင်နေရသည့် ကျောင်းသားများ အ ပါအဝင် အကျဉ်းချခံထားရသည့် နိုင်ငံရေးအကျဉ်းသား ၉၀ ကျော်နှင့် အမှုရင်ဆိုင်နေရဆဲ ၄၀၀ ကျော် ကျန် ရှိနေသေးကြောင်း နိုင်ငံရေးအကျဉ်းသားဟောင်းများအဖွဲ့မှ သိရသည်။
ဘုရားချောင်းကျေးရွာမှ မြစိမ်းရောင်ကော်မတီကို ဒေသခံများတိုင်ကြား
By ဇော်ခမ်းဟိန်း 
ရန်ကုန်၊ ဇန်နဝါရီ ၂၃ ။           ။ ဧရာဝတီတိုင်းဒေသကြီး၊ ဘိုကလေးမြို့နယ်၊ ဘုရားချောင်းကျေးရွာရှိ မြစိမ်းရောင်ကော်မတီအဖွဲ့ ဝင်များသည့် ချေးငွေများကို မလျှော်ကန်သုံးစွဲ သည်ဟုဆိုကာ နေပြည်တော်အထွေထွေအုပ်ချုပ်ရေး ညွှန်ကြားရေးမှူးချုပ် နှင့်ပြည်ထဲရေးဝန်ကြီးဌာနသို့ တိုင်ကြားထားကြောင်း ဒေသခံများက ပြောာကားသည်။
ပြီးခဲ့သည့် ၂၀၁၅ခုနှစ် ဒီဇင်ဘာ ၈ရက်နေ့ကလည်း ခရိုင်ရဲတပ်ဖွဲ့မှူးထံသို့တိုင်ကြားထားပြီးနောက် ဇန်နယါရီ ၃ရက်နေ့တွင် ဒုတိယအကြိမ်အဖြစ် နေပြည်တော်သို့တိုင်ကြားထားခြင်းဖြစ်ကြောင်း ယင်းကျေးရွာ ဥက္ကဌဦးမောင်တူး ဇန်နဝါရီ ၂၁ ရက်နေ့ မြန်မာဂျာနယ်လစ်ရုံးခန်း၌ ပြုလုပ်သည့် သတင်းစာရှင်းလင်းပွဲတွင် ပြောကြားသည်။
မြို့နယ်ငါးလုပ်ငန်းဦးစီးဌာနမှ ဘုရားချောင်းကျေးရွာတွင် ၂၀၁၄ ခုနှစ် ဇွန်လှိုင်လ၌ ကော်မတီဝင် (၇) ဦး ဖွဲ့စည်းပေးခဲ့ပြီး နိုဝင်ဘာလ ၁၈ ရက်တွင် ကော်မတီသို့ သိန်း ၃၀၀ ကျပ်ချထားပေးခဲ့ရာ ချေးငွေကို အများစုက မရရှိခဲ့ပဲ ကော်မတီအဖွဲ့ဝင်များနှင့် နီးစပ်သူများကိုသာ အလုံးအရင်းဖြင့်ချေးခဲ့ကြောင်း ဦးမောင်တူး ကဆိုသည်။
ဆယ်အိမ်မှူး ဦးအောင်ခင်မြတ်က မြစိမ်းရောင်ချေးငွေအား ရေလုပ်ငန်းလုပ်ကိုင်သူ ကျားပိုက်သမား ၂ သိန်းကျပ်၊ မျှော့ပိုက်သမား ၁သိန်းခွဲကျပ်၊ ဘောက်သမား ၅ သောင်းကျပ် ဝိုင်းကြီးချုပ်စနစ်ဖြင့် တစ်နှစ်စာချုပ်ကာ ထုတ်ပေးခဲ့သော်လည်း ဘောက်သမားအများစုမှာ ချေးငွေ မရရှိဟုဆိုသည်။
''ကော်မတီဝင်တွေက တစ်ဦးကို ဆယ်သိန်းနှုန်း သုံးစွဲဖို့ထုတ်ယူထားပြီး ပိုငွေကိုမှ ထုတ်ချေးပေး တယ်။ ချေးငွေကို ၃ လတစ်ကြိမ် အတိုးအရင်းပေးရတယ်။ ဒုတိယအကြိမ်အတိုးပေးပြီး ကျွန်တော်တို့ စုံစမ်းတဲ့အခါ သူတိုဘဏ်ကိုအပ်နှံခြင်းမရှိဘူး။ ကော်မတီဝင်တွေကသုံးစွဲနေတယ်၊ နောက်သူ့တို့ ညီအစ်ကိုမောင်နှမတွေကို လက်လှည့်သုံးစွဲနေကြတာတွေ့ရတယ်။'' ဟု၎င်းကပြောကြားသည်။
ကော်မတီဝင်များ၏ဆန္ဒဖြင့်သာထုတ်ချေးခြင်း၊ ကျေးရွာပြည်သူများအား တစ်ကြိမ်မှ ငွေစာရင်းရှင်းလင်းမပြသခြင်း၊ အုပ်ချုပ်ရေးမှူးဟောင်း ဦးညွန့်တင်အား ၁၀ သိန်းကျပ် ထုတ်ပေးခြင်း၊ ရရှိသော အတိုးငွေများအား ကျေးရွာဖွံ့ဖြိုးတိုးတက်ရေးအတွက် ဆောင်ရွက်ပေးမှုမရှိခြင်းတို့ကြောင့် ဖော်ထုတ်ရခြင်းဖြစ်သည်ဟု ဒေသခံများကပြောသည်။
ဘိုကလေးမြို့နယ် ဘုရားချောင်းကျေးရွာသည် အိမ်ထောင်စု ၃၃၀ ကျော်၊ လူဦးရေ ၁၆၀၀ ကျော်ရှိပြီး သတင်းစာရှင်းလင်းပွဲသို့  ဥက္ကဋ္ဌ ၊ဆယ်အိမ်မှူးနှင့် ရေလုပ်သား စုစုပေါင်း ၈ ဦး တက်ရောက်ရှင်းပြ ခဲ့ကြသည်။
သက်တမ်းကုန်တော့မယ့်သမ္မတနဲ့နိုင်ငံရေးအကျဉ်းသားလွှတ်ပေးမယ့် ကတိတည်ခဲ့ပါသလား
By ဟိန်းကိုစိုး 
ရန်ကုန်၊ ဇန်နဝါရီ ၂၃။          ။မကြာတဲ့မယ့်ကာလအတွင်း သက်တမ်းကုန်တော့မယ့်ဦးသိန်းစိန်အစိုးရက သူတို့သက်တမ်းအတွင်း နိုင်ငံရေး အကျဉ်းသားများ ပပျောက်စေရမယ်လို့ ဂတိပြုခဲ့ပါတယ်။ အဲဒီနည်းတူပါပဲ ယခင်ဖမ်းဆီးထားတဲ့ နိုင်/ကျဉ်းတွေ ကိုထောင်အတွင်းက ပြန်လည်လွှတ်ပေးခဲ့ပါတယ်။
ဦးသိန်းစိန်က ၂၀၁၃ခုနှစ်အတွင်း အင်္ဂလန်နိုင်ငံသို့ ပထမဦးဆုံးအကြိမ်သွားရောက်ခဲ့တဲ့ ခရီးစဉ်မှာ သူ့အစိုးရ လက်ထက်၊ ၂၀၁၃ခုနှစ်အကုန်မှာနိုင်ငံရေးအကျဉ်းသား အားလုံးကိုလွှတ်ပေးမှာဖြစ်ပြီး၊ ၂၀၁၄ခုနှစ်က စပြီး နိုင်ငံရေးအကျဉ်းသားတွေမရှိစေရဘူးလို့ ဂတိပြုခဲ့တာပါ။
ဒါပေမယ့်လည်း သက်တမ်းကုန်တော့မယ့်အထိ မြန်မာနိုင်ငံထောင်အတွင်း နိုင်ငံရေး အကျဉ်းသား (ယုံကြည်ချက်ကြောင့်အကျဉ်းကျခံရသူများ)တွေကတော့ ကျန်ရှိနေလျက်ပါ။
ဦးသိန်းစိန်အစိုးရတက်လာပြီး ၂၀၁၁ခုနှစ်ကနေ ၂၀၁၆ ဇန်နဝါရီလ ၂၂ရက်အထိ လွှတ်ငြိမ်းချမ်းသာခွင့် ၁၉ကြိမ်အထိပေးခဲ့ပြီး နိုင်ငံတစ်ဝှမ်းရှိတဲ့ အကျဉ်းထောင်အသီးသီးက အကျဉ်းသား သုံးသောင်းသုံးထောင် ကျော်ကို လွှတ်ပေးခဲ့တာပါ။
ပထမဆုံးအကြိမ် ၂၀၁၁ ခုနှစ် အောက်တိုဘာ ၁၂ ရက်နေ့က အကျဉ်းသား ၆၀၀၀ ကျော်လွှတ်ပေးခဲ့ပြီး နိုင်ငံရေးအကျဉ်းသား  ၂၀၀ ကျော်သာ ပါဝင်ခဲ့ပါတယ်။
၂၀၁၁ - ၂၀၁၆ခုနှစ်အထိ  သမ္မတဦးသိန်းစိန် ခေါင်းဆောင်တဲ့ အရပ်သားအစိုးရလို့ဆိုတဲ့ လက်ထက်မှာ လွှတ်ငြိမ်းချမ်းသာခွင့်အရ အကျဉ်းသားစုစုပေါင်း ၃၃၄၄၃ ဦးလွှတ်မြောက်ခဲ့တဲ့အထဲမှာမှ နိုင်ငံရေး အကျဉ်းသားပေါင်း  ၁၂၃၅ ဦးသာပါရှိခဲ့တာဖြစ်ပါတယ်။
အကျဉ်းသားပေါင်း  သုံးသောင်းကျော်ကိုလွှတ်ပေးခဲ့ပေမယ့်လည်း နိုင်ငံရေးအကျဉ်းသား တစ်ထောင်ကျော်သာ ပါတဲ့အပြင် ဦးသိန်းစိန်ပေးခဲ့တဲ့ နိုင်ငံရေးအကျဉ်းသားတွေကုန်စေရမယ်ဆိုတဲ့ ကတိကလည်း သူ့သက်တမ်း ကုန်ဆုံးတော့မယ့် အချိန်အထိမတည်နိုင်သေးပါဘူး။
နိုင်ငံရေးအကျဉ်းသားအရေးဆောင်ရွက်တဲ့အဖွဲ့တွေနဲ့ ဦးသိန်းစိန်အစိုးရအကြား နိုင်ငံရေးအကျဉ်းသားဆိုတဲ့ စကားလုံးကို သုံးစွဲရာမှာ ဝိဝါဒကွဲပြားမှုကြောင့်လည်း ထောင်တွေထဲမှာ နိုင်ငံရေးအကျဉ်းသားတွေကျန်ရှိနေ တာဖြစ်တယ်လို့ နိုင်/ကျဉ်းအရေးဆောင်ရွက်သူတွေက ဝေဖန်ကြပါတယ်။
ဦးသိန်းစိန်ကတိပြုခဲ့တဲ့ ၂၀၁၄နှစ်စမှာပဲ နိုင်/ကျဉ်းအဖွဲ့တွေက နိုင်ကျဉ်းလို့သက်မှတ်ထားသူ ယောက် ၃၀ ထောင်တွင်းမှာကျန်နေခဲ့ပါတယ်။
"""ဦးသိန်းစိန်အစိုးရပြောသလို ၂၀၁၄ကစပြီး နိုင်ငံရေးအကျဉ်းသားမရှိစေရဘူးဆိုတာကဖြစ်မလာပါဘူး။ အစိုးရ တစ်ရပ်ကပြောခဲ့တဲ့အတိုင်းဖြစ်အောင်လုပ်ဖို့လိုပါတယ်။ အဲဒီလိုမဟုတ်ရင်သူ့အပေါ်ယုံကြည်မှုကို ဘယ်တော့မှ ရတော့မှာမဟုတ်ပါဘူး။"" ဟု နိုင်ငံရေးအကျဉ်းသားများကူညီစောင့်ရှောက်ရေးအသင်း(မြန်မာ) တွဲဖက်အတွင်း ရေးမှူး ဦးဘိုကြည်က ဆိုပါတယ်။"
အဲဒီထောင်ထဲမှာကျန်ခဲ့တဲ့ နိုင်ကျဉ်းအယောက် ၃၀အပြင် ဦးသိန်းစိန်အစိုးရကပင် ၂၀၁၄ခုနှစ်မှ ၁၆၀၊ ၂၀၁၅ခုနှစ်မှာ ၁၇၃ဦးသော နိုင်ငံရေး တက်ကြွလှုပ်ရှားသူ၊ ကျောင်းသား၊ မီဒီယာ၊ လယ်သမား၊ စုစုပေါင်း၊ ၃၃၃ဦးကို  ငြိမ်းစုစီ ပုဒ်မ ၁၈၊ ပိုင်နက် ကျူးကျော်မှူ၊ ကျော်နင်းဝင်ရောက်မှု၊ မတရားအသင်းဆက်သွယ်မှု၊ အသရေဖျက်မှု၊ နိုင်ငံတော်အကြည်အညို ပျက်စေမှု စတဲ့ပုဒ်မတွေနဲ့ တရားစွဲလို့ထောင်ချခဲ့ပါတယ်။
အဲဒီလိုထောင်ချခံရသူတွေအပြင် လက်ရှိအချိန်အထိ အထက်ပါပုဒ်မတွေနဲ့ တရားရင်ဆိုင်နေရသူတွေကလည်း ၄၀၀ ကျော်အထိရှိနေသေးပါတယ်။
အဲဒီတော့ အခုအချိန်အထိ နိုင်ငံအနံှ့ကထောင်အတွင်းမှာ ဦးသိန်းစိန်အစိုးရလက်ထက် ဖမ်းဆီးခဲ့တဲ့ နိုင်ငံရေး အကျဉ်းသားလို့ ယူဆထားသူ ၇၇ယောက်နဲ့ အမှုရင်ဆိုင်နေရသူ ၄၀၀ကျော်ကျန်ရှိနေတယ်လို့ နိုင်ငံရေး အကျဉ်းသားဟောင်းများအဖွဲ့မှ ဦးတင်မောင်ဦးက ဆိုပါတယ်။
အဲဒီလိုကျန်နေတဲ့ နိုင်ငံရေးအကျဉ်းသားတွေ လွတ်မြောက်ရေး နိုင်ငံရေးအကျဉ်းသား ကူညီစောင့်ရှောက်ရေး အဖွဲ့တွေ၊ အကျဉ်းကျခံရသူမိသားစုဝင်တွေက အစိုးရသစ်လက်ထက်မှာ မျှော်လင့်တစ်ကြီး စောင့်စားလျက်ရှိ ပါတယ်။
"""အစိုးရသစ်က ကျန်နေတဲ့အကျဉ်းသားတွေကိုလွှတ်ပေးနိုင်ဖို့ဆိုတာက သူတို့ဘယ်လောက်လုပ်ပိုင်ခွင့် ရမလဲဆိုတဲ့အပေါ်မူတည်နေတယ်။ အခုလုံခြုံရေးနဲ့ပက်သက်တဲ့ကိစ္စတွေကို ကာချုပ်နဲ့၊ ပြည်ထဲရေးကပဲ လုပ်ပိုင်ခွင့်ရှိသလိုဖွဲ့စည်းပုံမှာပါနေတဲ့အတွက် ဒါကိုပြင်ဆင်ပြီးလုပ်နိုင်လိမ့်မယ်လို့ ထင်တယ်။"" ဟု ဦးဘိုကြည် က သုံးသပ်ပြောဆိုပါတယ်။"
မူဝါဒပိုင်းများကို ရဲရဲတင်းတင်းပြောင်းလဲရန် အစိုးသစ်ကိုတိုက်တွန်း
By စည်သူမောင်မောင် 
ပုသိမ်၊ဇန်နဝါရီ ၂၃ ။          ။ အမျိုးသားဒီမိုကရေစီအဖွဲ့ချုပ် ဦးဆောင်မည့် အစိုးရအဖွဲ့အနေဖြင့် ကောင်းမွန်သောအခြေအနေများကို ဆက်လက်ကျင့်သုံးပေးပြီး ပြုပြင်ပြောင်းလဲရမည့် အခြေအနေများတွင် မူဝါဒပိုင်းများကို ရဲရဲတင်းတင်းပြောင်းလဲပြီး စီမံဆောင်ရွက်ပေးပါဟု တိုက်တွန်းကြောင်း ဇန်နဝါရီ ၂၃ရက်နေ့ ပုသိမ်ဟိုတယ်တွင် ကျင်းပသည့် တိုင်းဒေသကြီးဖွံဖြိုးတိုးတက်မှု ဆိုင်ရာဆွေးနွေးပွဲတွင်  ဧရာဝတီတိုင်းဒေသကြီး အစိုးရအဖွဲ့ဝင် ဘဏ္ဍာရေးဝန်ကြီးဦးဝင်းကိုကပြောသည်။
"""လုပ်ငန်းတိုင်းဟာ အချိန်အခါ ကိုက်ညီစွာဆောင်ရွက်မှာသာ ပိုမိုကောင်းမွန်းတဲ့ရလာဒ်ဖြစ်ပေါ်မှာပါ၊ ဒီမိုကရေစီစနစ်အရ မကြာခင်မှာပဲ အနိုင်ရပါတီမှ ဦးဆောင်ဦးရွက်ပြုပြီး နိုင်ငံတော်ကိုလည်း စီမံခန့်ခွဲအုပ်ချုပ်ခြင်း၊ တိုင်းဒေသကြီးဖွံဖြိုးတိုးတက်အောင် အစိုးရအဖွဲ့များ ဖွဲ့စည်း၍စီမံ ဆောင်ရွက်ခြင်း၊တိုင်းဒေသကြီးလွှတ်တော်များဖွဲ့စည်း၍ပိုမိုကောင်းမွန်းသော အနာဂတ် ဖန်တီးခြင်းတို့ကို ဆောင်ရွက်တော့မယ့် ကာလပါ""ဟု ဆွေးနွေးပွဲတွင် ဝန်ကြီး ဦးဝင်းကိုကိုက ပြောသည်။"
ပြောင်းလဲခြင်းဆိုသည်မှာ အလုံးစုံပြောင်းလဲရန် လိုသည်များရှိသကဲ့သို့ ကောင်းသည့်အချက်ကိုယူကာ လိုအပ်သည်များကို ဖြည့်ဆည်းပြီး အပြောင်းအလဲလုပ်ပါက ပိုမိုကောင်းမွန်သည့် အခြေအနေကို အမြန်ဆုံးရောက်ရှိနိုင်မည်ဖြစ်ကြောင်း ၎င်းကဆိုသည်။
"""အသစ်ပေါ်ပေါက်လာမယ် အစိုးရအဖွဲ့အတွက် ဖွဲ့စည်းပုံအခြေခံဥပဒေအရ ဘက်ဂျက်အတည်ပြုပေးခြင်း၊၂၀၁၆-၁၇ စီမံကိန်းများကို အတည်ပြုပေးခြင်းကို အခြားသော ပြည်နယ်တိုင်းလွှတ်တော်များ ထပ်ပိုမိုစောစွာနဲ့ အကောင်းဆုံးဖြစ်အောင်ဆောင်ရွက်ပေးပြီး ဖြစ်ကြောင်း"" တိုင်းအစိုးရအဖွဲ့ဝင် ဘဏ္ဍာရေးဝန်ကြီးဦးဝင်းကိုကိုက နောက်ဆုံးလွှတ်တော်တွက်အတည်ပြုပေးမှုအားပြောသည်။"
ငြိမ်းချမ်းရေးအတွက် ဒေသန္တရအုပ်ချုပ်မှုစနစ်တည်ဆောက်ရေး ဆောင်ရွက်မည်ဟု ကရင်နီငြိမ်းချမ်းရေးဖိုရမ် ဆုံးဖြတ်
By ဖနိဒါ 
ချင်းမိုင်၊ ဇန်နဝါရီ ၂၄ ။               ။ မြန်မာနိုင်ငံ ငြိမ်းချမ်းရေးရှိစေရန်အတွက် ပိုမိုကောင်းမွန်သော ဒေသန္တရ အုပ်ချုပ်မှုစနစ် တည်ဆောက်ရေးနှင့် ပြည်နယ်အတွင်းရှိ မြေယာ၊ သယံဇာတနှင့် တိုင်းရင်းသား လက်နက်ကိုင် အဖွဲ့အစည်းများနှင့် ပြည်သူလူထုအကြား စည်းလုံးညီညွတ်စွာ ပူးပေါင်းဆောင်ရွက်သွားရေးများကို ကရင်နီပြည်နယ် ငြိမ်းချမ်းရေး ဖိုရမ်တွင် ဆွေးနွေး၍ ဇန်နဝါရီလ ၂၃ ရက်က သဘောထား ထုတ်ပြန်ခဲ့သည်။
ကရင်နီပြည်နယ်ငြိမ်းချမ်းရေးဖိုရမ်ကို ဇန်နဝါရီလ ၂၁ ရက်မှ ၂၃ ရက်ထိ သုံးရက်ကြာ ကျင်းပသော ဆွေးနွေးမှုတွင် ပိုမိုကောင်းမွန်သော ဒေသန္တရ အုပ်ချုပ်မှုစနစ် တည်ဆောက်ရေး၊ ကရင်နီပြည်နယ်(ထုတ်ပြန်ချက်ပါ) ငြိမ်းချမ်းရေးနှင့် လုံခြုံရေး၊ မြေယာ/သယံဇာတနှင့် သဘာဝ ပတ်ဝန်းကျင် ထိန်းသိမ်းရေး ဆိုင်ရာများကို ကျယ်ကျယ်ပြန့်ပြန့်ဆွေးနွေး၍ ဇန်နဝါရီလ ၂၃ ရက်က သဘောထား ထုတ်ပြန်လိုက်ခြင်း ဖြစ်သည်။
“ကျွန်တော်တို့ ပြည်နယ်၊ မြို့နယ် ရပ်ကျေးအုပ်ချုပ်ရေးမှူးတို့က လူထုက ရွေးကောက်တင်မြောက်ခွင့်ရရှိမှပဲ အုပ်ချုပ်တဲ့ လူနဲ့ အုပ်ချုပ်ခံတဲ့ ပြည်သူလူထုက ပိုပြီးတော့ ကောင်းမွန်တဲ့ အုပ်ချုပ်ရေးဖြစ်သွားတယ်။ အခုလောလောဆယ်တချို့ ရပ်ကျေး အုပ်ချုပ်ရေးမှူး ရွေးကောက်နေတယ်။ ဒါပေမဲ့ အခုလုပ်တဲ့ ရပ်ကျေး အုပ်ချုပ်ရေးမှူးဟောင်းရယ်၊ အသစ်ပြန်ရွေးတဲ့ အချိန်ကြတော့ အဟောင်းနဲ့ အဆင်ပြေအောင်ရိုက်ပြီးတော့ လုပ်လာတဲ့အခါကြတော့ လူထုက သိပ်သဘောမကျဘူး။ တကယ်ဖြစ်သင့်ဖြစ်ထိုက်တဲ့ပုဂ္ဂိုလ်က လမ်းကြောင်းမမှန်ဘူး။ လူထုက ရွေးချယ်တဲ့ ပုဂ္ဂိုလ်ဖြစ်သင့်တယ်”ဟု ကယန်းအမျိုးသားပါတီမှ အထွေထွေအတွင်းရေးမှူး ဦးနန်းရီက မဇ္ဈိမကို ပြောသည်။
ဆွေးနွေးပွဲတွင် အဓိကအားဖြင့် ပိုမိုကောင်းမွန်သော ဒေသသန္တရအုပ်ချုပ်မှုစနစ်တည်ဆောက်ရာတွင် ကယားပြည်နယ်၏ ဝန်ကြီးချုပ်နှင့် အစိုးရအဖွဲ့များကို ပြည်သူလူထုမှ တိုက်ရိုက်   ရွေးကောက်တင်မြှောက်ခွင့်ပေးရန်၊ ပြည်နယ်နှင့် ခရိုင်၊ မြို့နယ်၊ ရပ်ကျေး အုပ်ချုပ်ရေးမှူးများအား လူထုနှင့် တိုက်ရိုက်ရွေးကောက်တင်မြှောက်ပြီး အမျိုးသမီးထု အနည်းဆုံး ၃၀ ရာခိုင်နှုန်း အထက် ပါဝင်ရန်ဟု ၎င်းတို့၏ သဘောထားထုတ်ပြန်ချက်တွင် ပါရှိသည်။
ငြိမ်းချမ်းရေးနှင့် လုံခြုံရေးအတွက် ဖယ်ဒရယ်စနစ်ဖြင့် ပြည်နယ်အတွင်းရှိ လက်နက်ကိုင် အဖွဲ့များ ပါဝင်ခွင့်ရှိသော ပြည်နယ်ကာကွယ်ရေးနှင့် လုံခြုံရေးတပ်ဖွဲ့စည်းပြီး တိကျသည့် မူဝါဒများ ချမှတ်ကာ ပြည်နယ်အစိုးရ၏ စီမံခန့်ခွဲမှုအောက်တွင် ထားရှိရန်လည်း ထည့်သွင်းဆွေးနွေးခဲ့သည်။
နိုင်င်ငံလုံးဆိုင်ရာ ငြိမ်းချမ်းရေး လုပ်ငန်းစဉ် အဆင့်ဆင့်တွင် တိုင်းရင်းသားလက်နက်ကိုင် အဖွဲ့အစည်းများအားလုံး ပါဝင်နိုင်ရေးအတွက် တပ်မတော်မှ ထိုးစစ်များ ရပ်ဆိုင်းပေးရန်၊   ပြည်နယ်အေးချမ်းလုံခြုံရေးအတွက် တိုင်းရင်းသား လက်နက်ကိုင်များ ပိုမိုစည်းလုံး ညီညွတ်ကြရန်၊ အစိုးရအနေဖြင့် အရပ်ဘက် လူမှုအဖွဲ့အစည်းများ၊ အမျိုးသမီးများ၊ လူငယ်များ၊ တိုင်းရင်း သား လူထုကိုယ်စားလှယ်များအားလုံး အချိုးညီစွာပါဝင်ရေးမူကို လက်ကိုင်ထား၍ ဖိတ်ခေါ်ဆွေးနွေးရန်၊ မြေမြှုပ်မိုင်း အသုံးပြုမှု ရပ်ဆိုင်းရန်နှင့် မိုင်းရှင်းလင်းရေးကို အမြန်ဆုံး အကောင်အထည်ဖော်ဆောင်ရွက်ပေးရန် ဆွေးနွေးခဲ့သည်ဟု သိရသည်။
ကရင်နီပြည်နယ်(ထုတ်ပြန်ချက်ပါအတိုင်း)ရှိ ပြည်သူထုများ၊ တိုင်းရင်းသားလက်နက်ကိုင် အဖွဲ့အစည်းများ၊ နိုင်ငံရေးပါတီများ၊ အရပ်ဘက် လူမှုအဖွဲ့ အစည်းများ၊ အစိုးရမဟုတ်သော အဖွဲ့အစည်းများ၊ စီးပွားရေးလုပ်ငန်းရှင်များနှင့် အစိုးရအကြာ အပြန်အလှန် ယုံကြည်မှု တည်ဆောက်ကာ အခြေခံ ဘုံသဘောတူညီချက်များရှာဖွေပြီး လုပ်ငန်းအဖွဲ့အစည်းများ ဖွဲ့စည်းက ပူးပေါင်း ဆောင်ရွက်ရန်နှင့် လူထုနှင့် တွေ့ဆုံ ဆွေးနွေးမှုများ ပုံမှန်ပြုလုပ်ပြီး ငြိမ်းချမ်းရေး၊ နိုင်ငံရေးနှင့် လူမှုစီးပွား ဆိုင်ရာသတင်း အချက်အလက်များကို အချိန်နှင့် တပြေးညီ အသိပေးသဘောထားရယူနိုင်ရန်   တွေ့ဆုံဆွေးနွေးရေး  ယန္တရားတစ်ရပ်ကို ပြည်နယ် အစိုးရမှ ဖော်ဆောင်ပေးရန်တို့ကို တောင်းဆိုခဲ့ခြင်း ဖြစ်သည်။
မြေယာ၊ သယံဇာတနှင့် သဘောဝပတ်ဝန်းကျင်ထိန်းသိမ်းရေးတွင် မြေယာပိုင်ဆိုင်မှု၊ အသုံးပြုမှုနှင့် သယံဇာတစီမံ ခန့်ခွဲမှု ဆိုင်ရာ မိရိုးဖလာဓလေ့ထုံးတမ်း အစဉ်အလာများကို ကယားပြည်နယ် လွှတ်တော်နှင့် အစိုးရမှ ဥပဒေအဖြစ် ပြဌာန်းပြီး ထိရောက်စွာ အကောင်အထည်ဖော်ဆောင်ရွက်ပေးရန်နှင့် အစိုးရဌာနနှင့် ပြည်နယ်တွင်း နိုင်ငံခြားကုမ္ပဏီများ၏ ပတ်ဝန်းကျင်ကို ထိခိုက်စေသော မည်သည့် စီမံကိန်းများကို မဆို အကောင်အထည်ဖော်ဆောင်ရွက်ရာတွင် ပြည်သူထု၏ ဆန္ဒနှင့်အညီ ပွင့်လင်းမြင်သာစွာ အကောင်အထည်ဖော်၍ စောင့်ကြည့်လေ့လာအကဲဖြတ်ရေးအဖွဲ့ကို ဖွဲ့စည်း သဘောထားများရယူပြီးမှ အကောင်အထည်ဖော်ရန်တို့ အပါအဝင် အချက် ငါးချက်ကို ဆွေးနွေးသုံးသပ်ခဲ့ခြင်း ဖြစ်သည်။
မြန်မာရေတပ်အတွက် အိန္ဒိယက ရူပီး သန်း ၅၀၀ တန် ရေတပ်လေ့ကျင့်ရေးယန္တရား တည်ဆောက်ပေးနေ
By Deccan Herald 
အိန္ဒိယနိုင်ငံ မဟာရာရှထရာပြည်နယ် ပန်မြို့အခြေစိုက် ဂိုအာသင်္ဘောကျင်း GSL နှင့် မိတ်ဖက်ပူးပေါင်းထားသည့် စက်ယန္တရားများ တည်ဆောက်ထုတ်လုပ်ရေး Electropneumatics and Hydraulics India (EPHL) ကုမ္ပဏီက ရူပီး သန်း ၅၀၀ တန် Damage Control Simulator (DCS)(သင်္ဘော ပျက်စီးမှုကြုံစဉ် ရေတပ်သားများ အရေးပေါ်ပြင်ဆင်မှု လေ့ကျင့်ရေးယန္တရား)အား မြန်မာရေတပ်အတွက် တည်ဆောက်ပေးလျက်ရှိနေကြောင်း ကုမ္ပဏီထိပ်တန်းအမှုဆောင်အရာရှိတစ်ဦးက ပြောသည်။
"""DCS က အိန္ဒိယမှာ ပထမဆုံးတီထွင်တဲ့ ရေတပ်လေ့ကျင့်ရေးစက်ယန္တရားပဲဖြစ်ပါတယ်။ ၁၉၉၉ က အိန္ဒိယရေတပ်အတွက် ဂိုအာသင်္ဘောကျင်းနဲ့အတူ ပူးပေါင်းတီထွင်ခဲ့ခြင်းပဲဖြစ်ပါတယ်။""ဟု EPHL မှ လုပ်ငန်းလည်ပတ်ရေးနှင့် ဈေးကွက်ဌာန ဥက္ကဌဖြစ်သူ ပရာရှန့်က Deccan Herald သို့ ပြောကြားသည်။"
DSC သည် သင်္ဘောပုံစံတူ တစ်မျိုးဖြစ်ကြောင်း၊ ပြည်တွင်းဖြစ် တီထွင်မှုဖြစ်ကြောင်း၊ သင်္ဘောနစ်မြုပ်ခြင်း၊ ပျက်စီးခြင်းများ ကြုံတွေ့ချိန် အပျက်အစီးများအား သင်္ဘောသားများက ကာကွယ်ထိန်းချုပ်ရေး အတွက် ကြိုတင်လေ့ကျင့်မှုယူနိုင်သည့် စက်ယန္တရားတစ်မျိုးဖြစ်ကြောင်း ပရာရှန့်က ရှင်းလင်းပြောဆိုသည်။ သင်္ဘောရေဝင်မှု၊ မီးလောင်မှုများကို ကာကွယ်ထိန်းချုပ်ရေး လေ့ကျင့်မှုတွင် တစ်ကြိမ်ကို တပ်သားအင်အား ၅၀ နီးပါး ပါဝင်လေ့ကျင့်နိုင်သည့် စက်ယန္တရားလည်းဖြစ်သည်။
၁၉၉၉ ခုနှစ် DCS မတည်ဆောက်နိုင်သေးချိန်က အိန္ဒိယရေတပ်သည် ထိုလေ့ကျင့်မှုများအတွက် ရေတပ်ဗိုလ်အရာရှိ အနည်းငယ်ကိုသာ အင်္ဂလန်တို့ စေလွှတ်သင်တန်းပေးနိုင်ခြင်းဖြစ်ကြောင်း ပရာရှန့်က ပြောသည်။ လက်ရှိတွင် ရေတပ်အရာရှိများသာမက တပ်သားများပါ လေ့ကျင့်မှုများ လုပ်ဆောင်နိုင်ကြပြီဖြစ်ကြောင်း ၎င်းက ဖြည့်စွက်ပြောသည်။ ယင်း DCS လေ့ကျင့်ရေးယန္တရားအား အိန္ဒိယတွင်ပါမက တောင်နှင့် အရှေ့တောင်အာရှ မိတ်ဖက်နိုင်ငံများဖြစ်သည့် အင်ဒိုနီးရှား၊ မလေးရှား၊ စင်ကာပူ၊ သီရိလင်္ကာ၊ မြန်မာ၊ ဘင်္ဂလားဒေ့ရှ်၊ ဗီယက်နမ်နှင့် ထိုင်းနိုင်ငံတို့က   ရေတပ်အရာရှိများပါ လေ့ကျင့်သင်တန်းပေးခဲ့ပြီးလည်းဖြစ်သည်။
ဟော်ရဇွန်ကစားသမားများ ထိပ်သီးအသင်းများနှင့်ရင်ဆိုင်ရန် အသင့်မရှိသေးဟု နည်းပြသုံးသပ်
By ရဲရင့်ဋ္ဌေး 
ဇန်နဝါရီ ၂၄၊ ရန်ကုန်။           ။ မြန်မာနေရှင်နယ်လိဂ်တန်းတက် ဟော်ရဇွန်အက်ဖ်စီအသင်းမှ ကစားသမားများအနေဖြင့် ထိပ်သီးအသင်းများနှင့် ရင်ဆိုင်ရန် လုံလောက်သည့်အတွေ့အကြုံမရှိသေးဟု နည်းပြ ပါလာက သုံးသပ်ပြောကြားခဲ့သည်။
ဟော်ရဇွန်အသင်းသည် အသင်းသက်တမ်းလေးနှစ်အတွင်း မြန်မာနေရှင်နယ်လိဂ်-၂မှ မြန်မာနေရှင်နယ်လိဂ်သို့ တန်းတက်လာနိုင်သောအသင်းဖြစ်ပြီး မြန်မာနေရှင်နယ်လိဂ်အဖွင့်သုံးပွဲကစားပြီးရာတွင် တစ်ပွဲနိုင်၊ နှစ်ပွဲရှုံးရလဒ်ရရှိထားသည်။
“အသင်းက ကစားသမားတွေအနေနဲ့ မြန်မာနေရှင်နယ်လိဂ်ပြိုင်ပွဲအတွေ့အကြုံ လုံးဝမရှိတာကြောင့် ထိပ်သီးအသင်းတွေနဲ့တွေရင်အမှားတွေလုပ်တတ်ပါတယ်။ ဒါကို ပြင်ဆင်ဖို့ဆိုတာ မလွယ်ပါဘူး။ သူတို့တွေကို ပြိုင်ပွဲအတွေ့အကြုံပေးဖို့လိုပါတယ်။”ဟု ပါလာကဆိုသည်။
ရာဇာထွန်းရေယာဉ်မှောက်၍ မိသားစုဆုံးရှုံးခဲ့ရသူများ အစိုးရနှင့် ပိုင်ရှင်တို့တာဝန်ယူမှုမရှိ
By အောင်ကိုဦး 
မန္တလေး၊ ဇန်နဝါရီ ၂၄ ။          ။ စစ်ကိုင်းတိုင်း၊ ကလေးဝမြို့နယ်၊ ချင်းတွင်းမြစ်အတွင်းပြေးစွဲနေသည့် ရာဇာထွန်းအမြန်ရေယာဉ်တိမ်းမှောက်မှုကြောင့် မိသားစုဝင်ဆုံးရှုံးခဲ့ရသူများအပေါ် တိုင်းအစိုးရနှင့် ရေယာဉ်ပိုင်ရှင်တို့က တာဝန်ယူမှုတစ်စုံတစ်ရာမျှမရှိကြောင်း ရေယာဉ်နှစ်မြှုပ်ရာတွင် ပါဝင်ခဲ့ပြီး အသက်ရှင်ကျန်ရစ်သူများက သတင်းစာရှင်းလင်းပွဲတွင် ပြောဆိုလိုက်သည်။
ရာဇာထွန်းအမြန်ရေယာဉ်မှောက်မှုတွင် သက်ဆိုင်ရာတာဝန်ရှိသူများအနေဖြင့် တစ်စုံတစ်ရာဖြေရှင်းပေးမှုများ ပြုလုပ်မပေး သောကြောင့် ရေယာဉ်နစ်မြုပ်ရာတွင်ပါဝင်လွတ်မြောက်လာသူများ နှင့်သေဆုံးသူ ၏မိသားစုဝင် များက မန္တလေးမြို့၊၇၃လမ်းနှင့် ၇၄လမ်းကြား၊၃၄လမ်းနှင့်၃၅လမ်းကြားရှိ မီဒီယာစင်တာသို့၌ ဇန်နဝါရီလ ၂၄ ရက်၊မွန်းလွဲ ၁ နာရီက သတင်းစာရှင်းလင်းပွဲပြုလုပ်ခဲ့ကြသည်။
မြန်မာဇမ္ဗူထွန်း အသင်းဝင် ရာဇာထွန်း အမြန်ရေယာဉ်သည် မုံရွာမြို့ မှ ဟုမ္မလင်းသို့ ၂၀၁၅ခုနှစ် အောက်တိုဘာလ ၃၁ရက်နေ့ကထွက်ခွာခဲ့ပြီး နိုဝင်ဘာလ (၁) ရက်နေ့ က လောင်းဂရိတ်ဝဲအတွင်း နစ်မြုပ်ခဲ့ခြင်းဖြစ်သည် ။
ရေယာဉ်ပေါ်တွင် ခရီးသည် အယောက် ၁၀၀ ခန့်ပါဝင်ပြီး အယောက် ၄၀ ကျော်သာ အသက်ရှင်ကျန်ရစ်ကာ၊ သေဆုံးသူ ၆၀မှ ပိုင်ရှင်မဲ့အလောင်း ၇ လောင်းနှင့် ပိုင်ရှင်ရှိအလောင်း ၃လောင်း စုစုပေါင်း ၁၀ လောင်း သာဆယ်ယူရရှိထားသည်။
ယင်းဆယ်ယူရရှိထားသည့် အလောင်းဆယ်ခုမှ တစ်ဦးကိုသာ ကလေးဝမြို့နယ် လူမှုဝန်ထမ်း ကယ်ဆယ်ရေးနှင့် ပြန်လည်နေရာချထားရေး ဦးစီးဌာန မှ ငွေကျပ် နှစ်သိန်း နှင့် ရေယာဉ်အသင်းမှ ငွေကျပ် သုံးသိန်းကို ထောက်ပံ့ကြေးအဖြစ်ပေထားသည်ဟု ကလေးဝမြို့နယ် လူမှုဝန်ထမ်းဦးစီးဌာန၊ဦးစီးမှူးက ဆိုသည်။
"""ကျွန်တော်တို့ကို ဒီအတိုင်းပစ်ထားပြီး ဘာအားပေးစကား မှ မပြောဘူး ။ ဘာတာဝန်ယူမှုမှလည်း မရှိဘူး ။ ကျွန်တော် ဆိုရင် အဖေရော အမေရော၊သားသမီး နဲ့ မိန်းမရော ပါသွားတယ် ။ ဒီအတွက် ဘာအားပေး စကားမှလာပြောတာမရှိဘူး။အားငယ်နေတဲ့အချိန်မှာ အားပေးစကားဟာ ခွန်အားပါ။ ကျွန်တော်တို့အနေနဲ့ ရေယာဉ်ပိုင်ရှင် ဘက်ကရော တိုင်းဒေသကြီး အစိုးရအဖွဲ့ကရော အရေးတယူဆက်ဆံအားပေစေချင်တယ်။"" ဟု အမြန်ရေယာဉ်မှောက်ရာ မှ ဝဲအတွင်းက လွတ်လာသူ ကိုနေလင်းဦး က သတင်းစာရှင်းလင်းပွဲတွင်ပြောသည်။"
ရေယာဉ်နစ်မြုပ်ရခြင်းသည် အဆမတန် လူများတင်ခြင်း၊ကုန်ပစ္စည်းများတင်ခြင်း နှင့် ရေယာဉ်မောင်းသူ မှာ အရက်သေစာသောက်စားထားခြင်းတို့ကြောင့် ဖြစ်သည်ဟုလည်း လွတ်မြောက်လာသူများက သတင်းစာ ရှင်းလင်းပွဲတွင်ပြောသည်။
"အသက်ရှင်ကျန်ရစ်သူ ကိုနေလင်းဦး ""လမ်းမှာလိုက်တဲ့သူတွေလည်း တင်တယ် ။ နောက်ပြီး လမ်းမှာ မော်တော်ဝမ်းဗိုက်ထဲ ရေဝင်တာ နှစ်ခါ ဖြစ်တယ် ။ မော်တော်စမြုပ်တာလဲ သာမန်ဆိုရင် မမြုပ်နိုင်တဲ့ အခြေအနေပါ ။ ဝဲကလည်းပြောသလောက် မကြမ်းဘူး ။ စမြှပ်တော့ ဦးပိုင်းက စမြှပ်တာ ။""ဟု ပြောသည် ။"
ရေယာဉ်နှစ်မြှပ်မှုကြောင့် ဆုံးရှုံးနစ်နာသူများအပေါ် တစ်စုံတစ်ရာဖြေရှင်းပေးခြင်း မရှိသည့်အတွက် စစ်ကိုင်းတိုင်း အစိုးရအဖွဲ့သို့ နစ်နာမှုဖြေရှင်းပေးနိုင်ရေး ဇန်နဝါရီလ နောက်ဆုံးအပတ်တွင် စာတင် အကြောင်းကြားမည်ဟု သတင်းစာရှင်းလင်းပွဲ ပြုလုပ်သူများကဆိုသည်။
"ရေယာဉ်နစ်မြုပ်ရာမှအသက်ရှင်လွတ်မြောက်လာသူ ကိုဇော်မင်းဦးကလည်း ""ကျွန်တော်ဆိုရင် ဘာမှထောက်ပံ့ ကြေးမရပါဘူး ။ သား တစ်ယောက် သမီးတစ်ယောက် ချွေးမတစ်ယောက်ပျောက်ခဲ့တယ် ။ ပြန်တွေ့မယ်လို့လဲ မမျှော်လင့်တော့ပါဘူး ။ ကျွန်တော်တို့ကို သက်ဆိုင်ရာတွေ အနေနဲ့ အားပေးမှုလေးတွေတော့လိုချင်တယ် ။""ဟု က ပြောသည် ။"
ဆယ်အိမ်မှူးရွေးရာမှာ အုပ်ချုပ်ရေးမှူးဟောင်းကဖိအားပေးသတ်မှတ်ခိုင်းတယ်လို့ ဝေဖန်
By မဇ္ဈိမ 
ရန်ကုန်၊ ဇန်နဝါရီ ၂၄ ။           ။ ပါဒကြီးကျေးရွာတွင် အုပ်ချုပ်ရေးမှူးရွေးချယ်နိုင်ရေးအတွက် ဆယ်အိမ်မှူးများစတင်ရွေးချယ်ရာတွင် အုပ်ချုပ်ရေးမှူးဟောင်းက ဖိအားပေးသတ်မှတ်ခိုင်းတာတွေ ရှိနေတယ်လို့ ပါဒကြီးရွာသားတစ်ချို့က မဇ္ဈိမကို သတင်းပေးပါတယ်။
"""ဆယ်အိမ်မှူးတွေရွေးဖို့ ဆယ်အိမ်သတ်မှတ်တဲ့နေရာမှာ အရင်အုပ်ချုပ်ရေးမှူးကိုထောက်ခံတဲ့သူကိုပဲ ရွေးမယ့်သူကို ဆယ်အိမ်မှူးဖြစ်အောင် ရပ်ဖိရပ်ဖတစ်ချို့ကလုပ်နေတယ်။ နက်ဖြန် ဆယ်အိမ်မှူးရွေးတော့   မယ်အဲဒါကို ကျွန်တော်တို့က ကန့်ကွက်နေတာ။ နက်ဖြန်ကိုလည်း ကန့်ကွက်ကြမှာ"" လို့ သတင်းပေးသူ အမျိုးသားကဆိုပါတယ်။"
ပါဒကြီးကျေးရွာအုပ်ချုပ်ရေးမှူးအသစ်ပြန်လည်ရွေးချယ်နိုင်ရေးအတွက် ရပ်မိရပ်ဖ ၅ဦးကိုရွေးချယ်ကာ ကျေးရွာကို ၎င်းတို့ငါးဦးဖြင့် အပိုင်းငါးပိုင်းခွဲကာ ဆယ်အိမ်မှူးရွေးချယ်နိုင်ရေး   ဆောင်ရွက်နေခြင်းဖြစ်သည်။ ယင်း ၅ဦးအတွင်းမှ ၃ဦးမှာ ယခုအုပ်ချုပ်ရေးမှူးနှင့် နီးစပ်သူများဖြစ်ပြီး အုပ်ချုပ်ရေးမှူးကိုထောက်ခံသူများ ဖြစ်သည်ဟု ကျေးရွာသူ/သားများက မဇ္ဈိမကိုသတင်းပေးသည်။
ပါဒကြီးကျေးရွာကို ရွာအရှေ့၊ ရွာမ၊ ကွမ်းခြံစု၊ ရွာလယ်ပိုင်းနှင့် ကွင်းထဲပိုင်းဟုဆိုကာ အပိုင်း ၅ခုခွဲကာ ဆယ်အိမ်မှူး ၇၀နီးပါးကို ရွေးကောက်တင်မြှောက်ရမည်ဖြစ်သည်။
"""အဓိကတော့ ရွာအရှေ့ပိုင်းမှာပြဿနာဖြစ်နေတာ၊ ၁၀အိမ်သတ်မှတ်တဲ့နေရာမှာ ဥပမာ ၁၃အိမ်ရှိတယ်ဆိုရင် အစဉ်လိုက် ၇အိမ်နဲ့ ၆အိမ်ဖြစ်ရမှာကို သူတို့က ပြောင်းပြန် ၆အိမ်နဲ့ ၇အိမ်ဆိုပြီးသတ်မှတ်တာရယ်။ အဲဒီမှာ အခုအုပ်ချုပ်ရေးမှူးကို ထောက်ခံတာ၊ မထောက်ခံတာနဲ့ ပြဿနာရှုပ်နေတာပါ။ ကျွန်တော်အပိုင်းကတော့ ပြဿနာမရှိဘူး"" ဟု ကွင်းခြံစုပိုင်း ဆယ်အိမ်မှူးရွေးချယ်ရေး ကြီးကြပ်သူ ရပ်မိရပ်ဖဦးစောမြင့်ကပြောသည်။"
အုပ်ချုပ်ရေးမှူးရွေးချယ်နိုင်ရေးလုပ်ငန်းစဉ်အတွင်း ပြည်သူများပူးပေါင်းပါဝင်ကာ၊ အဆင်ပြေဆုံးအဖြစ်ရွေးချယ် နိုင်ရေးအတွက်ဆောင်ရွက်ရမည်ဖြစ်ပြီး ပြဿနာများရှုပ်ထွေးပြီး   ရွေးချယ်နိုင်ခြင်းမရှိက ရွေးချယ်မှုကိုရပ်ဆိုင်း ကာပြင်ဆင်ဆောင်ရွက်နိုင်သည်ဟုလည်း ပါဒကြီးကျေးရွာသို့ ကျောက်တန်းမြို့နယ်အုပ်ချုပ်ရေးမှူးက ညွှန်ကြားထားသည်ဟု ၎င်းကဆိုသည်။
ပါဒကြီးကျေးရွာနီးတူ တစ်နိုင်ငံလုံးတွင်လည်း ရပ်/ကျေးအုပ်ချုပ်ရေးမှူးများကိုပြန်လည်ရွေးချယ်နေပြီး အုပ်ချုပ်ရေးမှူးဟောင်းများ၏ ပါဝင်ပက်သက်မှုများရှိနေသည်။
"""ကျွန်တော်က လုံးဝဖိအားပေးတာမရှိပါဘူး။ အဲဒါကမလိုတဲ့သူတွေပြောနေကြတာပါ။ သူတို့ကကူညီခိုင်းရင် ကူညီလိုက်တယ်။ ဒီလောက်ပါပဲ။ ကျွန်တေ်ာကအခုဆိုရင် ဆယ်အိမ်မှူးအဖြစ် ကွင်းထဲပိုင်းကနေ ပြန်တောင် အရွေးခံပြီးသွားပါပြီ။"" ဟု လက်ရှိပါဒကြီးကျေးရွာအုပ်ချုပ်ရေးမှူး ဦးထွန်းဝေကပြောသည်။"
ဒေါ်စုနှင့် တွေ့၊ မတွေ့ တပ်ချုပ် အဖြေမပေး
By မင်းမင်း 
နေပြည်တော်(ဇန်နဝါရီ ၂၄)။ ။ တပ်မတော်ကာကွယ်ရေးဦးစီးချုပ်၏ ဖိတ်ကြားချက်အရ မြန်မာနိုင်ငံသတင်းမီဒီယာကောင်စီဝင်များနှင့် တပ်မတော် ကာကွယ်ရေးဦးစီးချုပ် ဗိုလ်ချုပ်မှူးကြီးမင်းအောင်လှိုင် တို့ ဇန်နဝါရီ ၂၄ရက်၊ ညနေပိုင်းက နေပြည်တော်တွင် တွေ့ဆုံကြသည်။
အဆိုပါတွေ့ဆုံမှုတွင် ဒေါ်အောင်ဆန်းစုကြည်နှင့် ဇန်နဝါရီ ၂၅ရက်တွင် တွေ့ဆုံရန် ရှိ၊ မရှိ ကောင်စီဝင်နှစ်ဦးက မေးမြန်းခဲ့သော်လည်း ဗိုလ်ချုပ်မှူးကြီး မင်းအောင်လှိုင်က အဆိုပါ မေးခွန်းကို လုံးဝဖြေကြားခဲ့ခြင်းမရှိဟု ကောင်စီအတွင်းရေးမှူးတစ်ဦးဖြစ်သူ ဦးသီဟစောက တွေ့ဆုံမှုအပြီးတွင် ပြောသည်။
"""မနက်ဖြန်ခါမှာ ဒေါ်စုနဲ့တွေ့မလား၊ မတွေ့ဘူးလား။ တွေ့ရင် ဘယ်အချိန်တွေ့မလဲဆိုတာ မေးတာကို လုံးဝမပြောဘူး။ အဲ့ဒါကို မဖြေပေးဘူး။ အဲ့ဒီမေးခွန်းကို ကျော်သွားတယ်"" ဟု ဦးသီဟစောက ပြောသည်။"
တပ်မတော်ကာကွယ်ရေးဦးစီးချုပ်နှင့် ဒေါ်အောင်ဆန်းစုကြည်တို့ ဇန်နဝါရီ ၂၅ရက်တွင် တွေ့ဆုံသွားမည်ဟု ဘီဘီစီမြန်မာပိုင်း သတင်းတစ်ရပ်တွင် ဇန်နဝါရီ ၂၄ရက် နံနက်က ဖော်ပြထားသည်။
ဗိုလ်ချုပ်မှူးကြီးမင်းအောင်လှိုင်သည် ၂၀၁၅ခုနှစ်၊ ဇွန်လ ၁၇ရက်တွင် ထုတ်ပြန်ပြဌာန်းခဲ့သော သတင်းမီဒီယာနည်းဥပဒေအရ ဖွဲ့စည်းလိုက်သည့် မြန်မာနိုင်ငံသတင်းမီဒီယာကောင်စီဝင်များနှင့် ပထမဆုံးအကြိမ်အဖြစ် ယနေ့တွေ့ဆုံခဲ့ခြင်းဖြစ်သည်။
တွေ့ဆုံမှုတွင် ဗိုလ်ချုပ်မှူးကြီး မင်းအောင်လှိုင်က တိုင်းပြည်တိုးတက်ရေးအတွက် အစိုးရသစ်နှင့် လက်တွဲဆောင်ရွက်သွားမည်ဖြစ်ကြောင်း၊ ထာဝရငြိမ်းချမ်းရေးရအောင် ဆက်လက်လုပ်ဆောင်သွားမည်ဖြစ်ကြောင်း၊ စာပေဖွံ့ဖြိုးတိုးတက်ရေးအတွက် ဝိုင်းဝန်ကြိုးပမ်းဖို့ပြောကြောင်း ကောင်စီ၏ အတွင်းရေးမှူးတစ်ဦးဖြစ်သူ ဦးကျော်စွာမင်းက ဆိုသည်။
"ထို့ပြင် သတင်းမီဒီယာအချို့တွင် ဖော်ပြနေသော ""စစ်တပ်"" ဟူသည့် အသုံးအနှုန်းအစား ""တပ်မတော်"" ဟု သုံးနှုန်းစေလိုကြောင်း ဗိုလ်ချုပ်မှူးကြီးက ပြောဆိုခဲ့သေးသည်ဟုလည်း ဦးသီဟစောက ပြောသည်။"
သတင်းမီဒီယာများတွင် ဖော်ပြနေသော တပ်မတော်သတင်းများအား တိတိကျကျဖော်ပြစေလိုသည်ဟု ဗိုလ်ချုပ်မှူးကြီးက ပြောဆိုခဲ့သော်လည်း တပ်မတော်သတင်းများနှင့်ပတ်သက်ပြီး မီဒီယာများအား တိတိကျကျဖြေကြားပေးရန်အတွက်ကိုမူ အာမခံခြင်းမရှိဟု ဆိုသည်။
"""ငါတို့မင်းတို့ လိုချင်တာမျိုးက အခုသွားမေး၊ အခုဖြေ၊ အဲ့ဒါမျိုးတော့ သူလုံးဝ အာမခံမထားဘူး"" ဟု ၎င်းက မဇ္ဈိမကို ပြောသည်။"
အလယ်တန်းကျောင်းနေအရွယ်ကလေးများ၏ ၅၄ ရာခိုင်နှုန်းသာ ကျောင်းတက်ရောက်နိုင်ဟု ကမ္ဘာ့ဘဏ်ပြော
By The Nation 
မြန်မာနိုင်ငံတွင် အလယ်တန်းကျောင်းနေအရွယ် ကလေးငယ်များ၏ ၅၄ ရာခိုင်နှုန်းသာ ကျောင်းနေစာသင်ကြားရကြောင်း ကမ္ဘာ့ဘဏ်ထုတ်ပြန်ချက်အရ သိရသည်။
"ဆွီဒင်နိုင်ငံအခြေစိုက် Ericsson က ""Connect to Learn"" စီမံချက်ကဲ့သို့ အစိုးရနှင့် ပုဂ္ဂလိက ပူးပေါင်းမှုများဖြင့် ပညာရေးကဏ္ဍအရည်အသွေးပြည့်မီရေး ဆောင်ရွက်ပေးလျက်ရှိသည်။"
၂၀၁၅ ဇွန်လက စတင်သည့် ယင်းစီမံချက်အရ မန္တလေး၊ မွန်နှင့် ပဲခူးတိုင်းဒေသကြီးတို့ရှိ စာသင်ကျောင်းပေါင်း ၃၁ ကျောင်းမှ ဆရာ၊ဆရာမ ၁၅၅ ဦးကို ခေါ်ယူသင်တန်းပေးနိုင်ခဲ့သည်။ စာသင်ခန်းများတွင် ICT ဖွံ့ဖြိုးရေးနှင့် ကျောင်းသားများ၏ သင်ယူမှုတွင် အင်တာနက်အသုံးပြု သင်ယူမှု ဖြစ်ထွန်းရေးတို့အတွက် သင်တန်းပေးနိုင်ခဲ့သည်။
ထပ်လောင်း၍ မွန်နှင့် ပဲခူးတို့ရှိ ထိုက်သင့်သည့် ကျောင်းသူများအား ဒုတိယအသုတ် ပညာသင်စကောလားဆု ၃၀၀ ချီးမြှင့်ခဲ့ခြင်းဖြစ်ပြီး စုစုပေါင်း စကောလားဆု ချီးမြှင့်မှု ၆၀၀ ရှိခဲ့ပြီဖြစ်သည်။ Connect to Learn အစီအစဉ်အရ ၂၀၁၇ ခုနှစ်မကုန်မီ မိခင်ဘာသာစကားနှင့် အင်္ဂလိပ်ဘာသာစကား တတ်မြောက်ရေးကို မြှင့်တင်ပေးမည်ဖြစ်သကဲ့သို့ အတွက်အချက်ပညာရပ်နှင့် ပတ်သက်ပြီးလည်း ကျောင်းသားပေါင်း ၂၁၀၀၀ ကျော်ကို သင်ကြားမြှင့်တင်ပေးသွားမည်ဖြစ်သည်။
Connect to Learn သည် အစိုးရနှင့် ပုဂ္ဂလိက ပူးပေါင်းဆောင်ရွက်မှုတစ်ရပ်ဖြစ်ပြီး ဖွံ့ဖြိုးဆဲနိုင်ငံများ၌ အလယ်တန်းပညာရေးကဏ္ဍ အရည်အသွေးမြင့်မားရေး ICT နည်းပညာဖြင့် ဖော်ဆောင်သွားရေး လုပ်ဆောင်ချက်များလည်း ပါဝင်သည်။ ဗြိတိန် နိုင်ငံတကာမိန်းကလေးပညာရေးစိန်ခေါ်မှုများဖွံ့ဖြိုးရေးဌာန DFID က အကူအညီအထောက်အပံ့ ပေးထားသည်။
မြန်မာနိုင်ငံမှာ လုပ်ဆောင်သည့် Connect to Learn စီမံချက်သည် လူမှုဘဝများတွင် အပြုသဘောဖွံ့ဖြိုးမှုများ ဖော်ဆောင်ရန် အစိုးရနှင့် ပုဂ္ဂလိကတို့ မည်သို့ ကောင်းစွာ ပူးပေါင်းဆောင်ရွက်ရမည်ဆိုသည့် ဥပမာတစ်ရပ်အဖြစ် ရှိကြောင်း Ericsson မှ အကြီးတန်းလက်ထောက်ဥက္ကဌနှင့် အာရှ-ပစိဖိတ်ဒေသအကြီးအကဲဖြစ်သူ Mats H Olsson က ပြောသည်။ Ericsson က အစပျိုးဖော်ဆောင်ပေးခြင်းဖြစ်သော်လည်း မိတ်ဖက်ပူးပေါင်းဆောင်ရွက်သူများက ကိုယ်အားဉာဏ်အား စိုက်ထုတ်ကြပြီး မြန်မာနိုင်ငံအတွက် ၂၁ ရာစု ပညာရေးကို ဝိုင်းဝန်းဖော်ဆောင်လျက်ရှိနေကြောင်းလည်း ၎င်းက ပြောသည်။
DFID က အထက်ပါစီမံချက်အတွက် ရန်ပုံငွေ အမေရိကန်ဒေါ်လာ ၅ ဒသမ ၄ သန်းခန့်ကို ကူညီမတည်ပေးထားကြောင်း သိရသည်။
"""မြန်မာနိုင်ငံက ပညာရေးပရောဂျက်တွေအတွက် ICT နည်းပညာကို ဖော်ဆောင်ခြင်းနဲ့အတူ ယူနက်စကိုက အခြေခံ ICT ကျွမ်းကျင်မှု သင်တန်းတွေ၊ မိုဘိုင်းနက်ဝက်သုံးစွဲခြင်းနဲ့ အက်ပရီကေးရှင်းများအကြောင်း သင်တန်းပေးခြင်းနဲ့ စီမံကိန်းကျောင်းများအတွက် ဆရာဆရာမ ရွေးချယ်ခြင်းများ ပါဝင်ပါတယ်။ ထပ်တိုးသင်တန်းများအနေနဲ့ ဆရာဆရာမများ ICT ကဏ္ဍ ကျွမ်းကျင်မှုရှိရေးနဲ့ သင်ကြားသင်ယူမှုမှာ မာတီမီဒီယာဖွံ့ဖြိုးလာရေးတို့ပဲ ဖြစ်ပါတယ်။ သင်တန်းပေးခြင်းက စာသင်ခန်းများရဲ့ ပညာရည်ဆင့် အရည်အသွေးမြှင့်တင်နိုင်ရုံသာမကပါ။"
"မြန်မာနိုင်ငံအတွင်းက ဆရာဆရာမများ၏ စွမ်းဆောင်ရည်ကိုလည်း မြှင့်တင်ပြီး သင်ယူမှုနဲ့ သင်ကြားမှုကဏ္ဍများ သစ်ဆန်းပြောင်းလဲလာနိုင်ရေးပဲဖြစ်ပါတယ်။""ဟု ရန်ကုန်ရှိ ယူနက်စကိုအကြီးအကဲ Sardaar Umar Alam က ပြောခဲ့သည်။"
လွှတ်တော် အမတ်အသစ်များ နေပြည်တော်သို ့စတင်ရောက်ရှိ
By နေသာ 
နေပြည်တော်၊ဇန်နဝါရီ ၂၅ ။          ။ ဖေဖော်ဝါရီလ ၁ ရက်နေ့တွင်စတင်မည့် ဒုတိယအကြိမ် ပြည်သူ့လွှတ်တော်၊ အမျိုး သားလွှတ်တော် ပုံမှန် အစည်းအဝေးများသို့ တက်ရောက်ရန် ရွေးကောက်ပွဲတွင် အနိုင်ရရှိခဲ့သော လွှတ်တော်အမတ် အသစ်များသည် ဇန်နဝါရီ ၂၄ ရက်နေ့ ညနေပိုင်းမှစတင်ကာ နေပြည်တော်သို့ရောက်ရှိလာကြသည်။
တိုင်းရင်းသားပါတီကိုယ်စားပြု လွှတ်တော်ကိုယ်စားလှယ်များ နှင့် NLD ပါတီလွှတ်တော် ကိုယ်စားပြုကိုယ်စားလှယ်များသည် နေပြည်တော် စည်ပင်ရိပ်သာတွင် အများစုနေထိုင်ကြမည်ဖြစ်သည်။
ပြည်ခိုင်ဖြိုး ပါတီလွှတ်တော်ကိုယ်စားလှယ်အသစ်အများစုသည် ပါတီဌာနချုပ်ရုံးတွင်နေထိုင်ကြမည်ဖြစ်ကာ တပ်မတော်သားလွှတ်တော်ကိုယ်စားလှယ်အများစုသည် ပုဗ္ဗသီရိမြို့နယ် ၊ ရွာတော်ရှိ အမှတ် ( ၇) တည်းခိုရေးစခန်း တွင်နေထိုင်ကြမည်ဖြစ်သည်။
တိုင်းပြည် တည်ငြိမ်အေးချမ်းရေး အစိုးရသစ်နှင့် လက်တွဲ လုပ်ဆောင်မည်ဟု ကာချုပ် ပြော
By မဇ္ဈိမ 
လက်နက်ကိုင် ပဋိပက္ခများ ချုပ်ငြိမ်းရေးသည် နိုင်ငံ တစ်နိုင်ငံအတွက် သေရေး၊ ရှင်ရေးတမျှ အရေးကြီးသည်ဟု ဆိုကာ တိုင်းပြည် တည်ငြိမ်ရေးအတွက် အစိုးရသစ်နှင့် လက်တွဲ လုပ်ဆောင်သွားမည်ဟု တပ်မတော် ကာကွယ်ရေး ဦးစီးချုပ် ဗိုလ်ချုပ်မှူးကြီး မင်းအောင်လှိုင်က ဇန်နဝါရီ ၂၄ ရက်က ပြောဆိုလိုက်သည်။
တပ်မတော်သည် “ပါတီစုံ ဒီမိုကရေစီ လမ်းကြောင်းပေါ်တွင် မယိမ်းမယိုင် ခိုင်မာစွာ လျှောက်လှမ်းနိုင်ရန် ထိန်းသိမ်း လုပ်ဆောင်ခဲ့ကြောင်း၊ နောင်အစိုးရနှင့်လည်း တည်ငြိမ်အေးချမ်းရေး လုပ်ငန်းများ ဆက်လက် လုပ်ဆောင်သွားရမည်” ဟု နေပြည်တော် ဘုရင့်နောင် ရိပ်သာ ဧည့်ခန်းမဆောင်တွင် မြန်မာနိုင်ငံ သတင်းမီဒီယာကောင်စီနှင့် တွေ့ဆုံစဉ် ပြောခဲ့ခြင်းဖြစ်သည်။
အလားတူ “တိုင်းပြည် တည်ငြိမ်အေးချမ်းမှုနှင့် ဖွံ့ဖြိုးတိုးတက်မှုအတွက် လက်နက်ကိုင် ပဋိပက္ခများ ချုပ်ငြိမ်းရေးသည် သေရေးရှင်ရေးတမျှ မရှိမဖြစ်အရေးကြီး လိုအပ်ကြောင်း၊ ငြိမ်းချမ်းရေးဆွေးနွေးပွဲများ စတင်ချိန်မှ သတ်မှတ်ကာလအတွင်း လုပ်ငန်းစဉ်များ ပြီးပြတ်အောင် လုပ်ဆောင်ရမည်” ဟုလည်း ပြောဆိုခဲ့သည်။
မြန်မာနိုင်ငံ သတင်းမီဒီယာကောင်စီနှင့် တွေ့ဆုံရာတွင် မီဒီယာမှပေးသည့် သုတ၊ ရသများ ၊ သတင်းများသည် ပြည်သူများအတွက် များစွာ အထောက်အကူပြုကြောင်း၊ ပြည်သူများ စာဖတ်အားမကျအောင် စာပေဖွံ့ဖြိုးရေး လုပ်ငန်းများကို ဝိုင်းဝန်း လုပ်ဆောင်ပေးရမည်ဟုလည်း ပြောဆိုခဲ့သည်။
တွေ့ဆုံဆွေးနွေးပွဲသည် တပ်မတော်နှင့် သတင်းမီဒီယာများအကြား ကောင်းမွန်သည့် ဆက်ဆံရေး တိုးမြှင့်ဆောင်ရွက်ရေး၊ စာပေဖွံ့ဖြိုးရေးလုပ်ငန်းများ ပူးပေါင်းဆောင်ရွက်ရေး၊ တပ်မတော်ဆိုင်ရာ သတင်းရယူရေးကိစ္စရပ်များ ပိုမိုချောမွေ့ အဆင်ပြေစေရန် ရည်ရွယ် တွေ့ဆုံခဲ့ကြခြင်းဖြစ်သည်။
ဖမ်းဆီးခံကျောင်းသားများ လုံလောက်သည့် ဆေးကုသခွင့်မရရှိခဲ့၍ ကျန်းမာရေးဆိုးရွား
By မဇ္ဈိမ 
ရန်ကုန်၊ဇန်နဝါရီ ၂၅ ။             ။ လက်ပံတန်း အကြမ်းဖက်ဖြိုခွင်းခံရပြီး သာယာဝတီအကျဉ်းထောင်တွင် ဖမ်းဆီးခံထားရသည့် ကျောင်းသားများ လုံလောက်သည့် ဆေးကုသခွင့်မရရှိခဲ့သည့် အတွက် ကျန်းမာရေးအခြေအနေဆိုးဝါးစွာထိခိုက်နေမှုရှိနေကြောင်း ဗကသများအဖွဲ့ချုပ်၊Justice Trustနှင့် လက်ပံတန်းအကြမ်းဖက်မှုတရားမျှတရေးကော်မတီ တို့၏စစ်တမ်းအရသိရသည်။
ဖြိုခွင်းခံခဲ့ရစဉ်က ရဲတပ်ဖွဲ့ဝင်များ၏ ရိုက်နှိက်ခံရမှုကြောင့် ကျောင်းသား ၂၃ဦးစလုံး ဆေးကုသခွင့်အကြိမ်ကြိမ်တောင်းခံခဲ့သော်လည်း မရရှိဘဲ ထောင်တွင်းအတူနေအခန်းဖော်များက ပေးသည့် အက်စပရင် ကဲ့သို့သော် ဆေးဝါးတချို့ကိုသာ ကျောင်းသား ၆ဦးက သုံးစွဲခဲ့ရပြီး ကျန် ၁၇ဦးက မည်သည့် ဆေးဝါးမျှ သုံးဆောင်ခြင်း ဆေးကုသမှုခံရခြင်းမရှိခဲ့ကြောင်း စစ်တမ်းတွင်ဖော်ပြထားသည်။
ကျန်းမာရေးကုသခွင့်မရှိသောကျောင်းသားမှာ ၇၄ ရာခိုင်နှုန်ပြီး ဆေးမြီးတိုများဖြင့် ဖြစ်သလို ကုစားကြရသည့် ကျောင်းသားများမှာ ၂၆ ရာခိုင်နှုန်းရှိကြောင်း၊ အထိန်းသိမ်းမခံရမီ ရောဂါအခံ ရှိသည့် ကျောင်းသားမှာ ၂၇ ရာခိုင်နှုန်းရှိပြီး ထိန်းသိမ်းခံရစဉ်အတွင်း ကျန်းမာရေး ပိုမိုဆိုးရွားလားသည့် ကျောင်းသားများမှာ ၇၃ ရာခိုင်နှုန်းရှိကြောင်း စစ်တမ်းတွင်ဖော်ပြထားသည်။
ကျောင်းသားအများစုမှာ အစာအိမ်အူလမ်းကြောင်း မအီမသာဖြစ်မှု၊ကျောက်ကပ်ရောဂါများ၊ ပန်းနာရင်ကျပ်၊အရေးပြားယားနာ၊ သွားရောဂါ၊တီဘီ၊ ဆီးလမ်းကြောင်းပိုးဝင်မှု၊သွေးတိုးရောဂါများ ခံစားနေကြောင်း သိရသည်။
ဦးမန်းဝင်းခိုင်သန်း အမျိုးသားလွှတ်တော် အစည်းအဝေးတက်ရောက်လေ့လာ
By နေသာ 
နေပြည်တော်၊ဇန်နဝါရီ ၂၅ ။            ။ အမျိုးသားဒီမိုကရေစီအဖွဲ့ချုပ်မှ အမျိုးသားလွှတ်တော် ဥက္ကဌအဖြစ် လျာထားသည်ဟု နာမည်ထွက်ပေါ်နေသည့် ကရင်ပြည်နယ် မဲဆန္ဒနယ် အမှတ် ၈ မှ ဦးမန်းဝင်းခိုင်သန်းသည် အမျိုးသားလွှတ်တော်အစည်းအဝေးသို့ဇန်နဝါရီ ၂၅ရက်နေ့က လာရောက်လေ့လာခဲ့သည် ကိုတွေ့ရသည်။
NLDပါတီ၏ အနိုင်ရကိုယ်စားလှယ်အများစုအနက် ဦးမန်းဝင်းခိုင်သန်းသည် လွှတ်တော်အစည်းအဝေးများသို့လာရောက်လေ့လာနေသည်မှာ တစ်ပတ်ခန့်ရှိနေပြီဖြစ်သည်။
အခြားပါတီမှ လွှတ်တော်ကိုယ်စားလှယ်များကလည်း ဦးမန်းဝင်းခိုင်သန်းအား လာရောက်ကာ နှုတ်ဆက်သည်ကို တွေ့ရသည်။
NLD ပါတီ မှ ပြည်သူ့လွှတ်တော် ဥက္ကဌ နေရာအတွက် ပြည်သူ့လွှတ်တော်ကိုယ်စားလှယ် ဦးဝင်းမြင့် နှင့် အမျိုးသားလွှတ်တော်ဥက္ကဌ အဖြစ် ဦးမန်းဝင်းခိုင်သန်းတို့အားလျာထားပြီးဖြစ်သည်ဟု ပြီးခဲ့သည့် ရက်သတ္တပတ်အတွင်း က ပြည်ပမီဒီယာ တစ်ခုက ဖော်ပြခဲ့သည်။
"နှင်းမုန်တိုင်းကြောင့် တောင်ကိုရီးယားအပမ်းဖြေကျွန်း ဂျေဂျူးတွင် လူ ၈၆,၀၀၀ သောင်တင်နေ"
By အေအက်ဖ်ပီ 
"ဆိုးလ်၊ ဇန်နဝါရီ ၂၅ ။              ။ ဆက်တက်တတိယမြောက်နေ့အဖြစ် နှစ်ပေါင်းသုံးဆယ်အတွင်း အကြီးမားဆုံးနှင်းများကျဆင်းမှုကြောင့် လေဆိပ်ကို ပိတ်လိုက်ရပြီးနောက် ဇန်နဝါရီ ၂၅ က တောင်ကိုရီးယား၏ အပမ်းခြေကျွန်းဂျေဂျူးတွင် လူ ၈၆,၀၀၀ခန့် သောင်တင်နေသည်။"
ကမ်းခြေများနှင့် နွေးထွေးသည့်ရာသီဥတုကြောင့် တောင်ကိုရီးယား၏ ဟာဝိုင်အီအဖြစ် တင်စားခံရသော ဂျေဂျူးသည် နိုင်ငံတစ်ဝန်း စံချိန်တင် အပူချိန်ကျဆင်းမှုဖြစ်ပေါ်စေခဲ့သည့် သီတင်းတစ်ပတ်ကြာ အအေးလှိုင်းရိုက်ခတ်မှုဒဏ်ကို အဆိုးဆုံးခံခဲ့ရသည်။
လူကြိုက်များသော အားလပ်ရက်အပမ်းခြေနေရာဖြစ်သော ဂျေဂျူးတွင် နှစ်ပေါင်း ၃၀ အတွင်း ဇန်နဝါရီ ၂၃ နောက်ပိုင်း အကြီးမားဆုံးနှင်းကျဆင်းမှုဖြစ်ပေါ်ခဲ့ကာ အပူချိန်မှာ အနုတ် ၆ဒသမ၁ဒီဂရီစင်တီ ဂရိတ်သို့ ထိုးစိုက်ကျဆင်းခဲ့သည်။
"နှင်းများအကြီးအကျယ်ကျဆင်းကာ လေပြင်းများတိုက်ခတ်မှုကြောင့် ဇန်နဝါရီ ၂၅ ည ၈ နာရီအထိ ဂျေဂျူးနိုင်ငံတကာလေဆိပ်ကို ပိတ်ထားမည်ဖြစ်ကြောင်း သယ်ယူပို့ဆောင်ရေးဝန်ကြီးဋ္ဌာနက ကြေညာ ခဲ့သည်။ သီတင်းပတ်ကုန်အတွင်း ပျံသန်းမှု ၁,၁၀၀နီးပါးကို ဖျက်သိမ်းခဲ့ပြီး စိတ်ပျက်နေသော ခရီးသည် ၈၆,၀၀၀ခန့်မှာ ကျွန်းပေါ်တွင် သောင်တင်လျက်ရှိသည်ဟု ဝန်ကြီးဋ္ဌာနအရာရှိတစ်ဦးက ပြောသည်။"
လူထောင်ပေါင်းများစွာမှာ အအေးဒဏ်ကို ဖြစ်သလိုကာကွယ်ရင်း လေဆိပ်တွင် ညအိပ်ခဲ့ရသည်။ မြို့တော်ဆိုးလ်တွင် နှင်းများမကျခဲ့သော်လည်း ဇန်နဝါရီ ၂၄က ၁၅နှစ်အတွင်း အအေးဆုံးနေ့အဖြစ် စံချိန်တင်ရောက်ရှိခဲ့ပြီး အပူချိန်မှာ အနုတ် ၁၈ဒီဂရီစင်တီဂရိတ်သို့ ကျဆင်းခဲ့သည်။
ဘာသာရေး အလွဲသုံးစားလုပ်ခြင်းကို ဆန့်ကျင်ရန် တာဝန်ရှိသည်ဟု ကြေညာစာတမ်းဆို
By မဇ္ဈိမ 
ဇန်နဝါရီလ ၂၅ ရက် ။               ။ ဘာသာရေးအား ခုတုံးလုပ် အလွဲသုံးစားပြုခြင်းကို ဆန့်ကျင်ကန့်ကွက်ရန် အားလုံးတွင် အချိန်တိုင်း တာဝန်ရှိနေသည်ဟု ကမ္ဘာ့ဘာသာပေါင်းစုံခေါင်းဆောင်များနှင့် ပညာရှင်များက ကမ္ဘာ့ဗုဒ္ဓဘာသာငြိမ်းချမ်းရေး ညီလာခံအပြီး ထုတ်ပြန်သည့် ငြိမ်းချမ်းရေးကြေညာစာတမ်း၌ ထည့်သွင်းရေသားခဲ့သည်။
"""မျက်မှောက်ခေတ်၌ အကြမ်းဖက်မှုများ၊ ဖိနှပ်မှုများနှင့် ရက်စက်ကြမ်းကြုတ်မှုမျိုးစုံကို ကာကွယ်ပြောဆိုရာတွင် ဘာသာရေးကို မကြာခဏ ခုတုံးလုပ် အသုံးပြုနေသည်မှာ အထူးစိုးရိမ်စရာကောင်းသည်။"" ဟုလည်း ဖော်ပြသည်။"
ဇန်နာဝါရီ ၂၂-၂၄ ထိ သီတဂူကမ္ဘာ့ဗုဒ္ဓဘာသာငြိမ်းချမ်းရေးညီလာခံ၌ နိုင်ငံပေါင်း ၅၁ နိုင်ငံမှ ဘာသာပေါင်းစုံ ခေါင်းဆောင်များ၊ လေ့လာသူ ပညာရှင်များအပါ စုစုပေါင်း ၂၀၀ ကျော်နှင့် ပြည်တွင်းမှ ဆရာတော်ကြီးများနှင့် ဘာသာရေးပညာရှင်များ တက်ရောက်၍ ငြိမ်းချမ်းရေးစာတမ်းများနှင့် ငြိမ်းချမ်းရေးသဝဏ်လွှာများ ဖတ်ကြား ဆွေးနွေးကြသည်။
"ဆွေးနွေးတိုင်ပင်ပြီးနောက် ထုတ်ပြန်လိုက်သည့် ၁၄ ချက်ပါ ငြိမ်းချမ်းရေးကြေညာစာတမ်း၌ ""ယဉ်ကျေးမှုတစ်ခု၊ ဘာသာတရားတစ်ခု၊ လူမျိုးတစ်မျိုး (သို့) လူ့အဖွဲ့အစည်းတစ်ခုကို အခွင့်အရေပေးခြင်းသည် မုန်းတီးမှု၊ ကြောက်ရွံ့မှုနှင့် အယုံအကြည်ကင်းမဲ့မှုများကိုသာ လှုံ့ဆော်စေနိုင်ပါသည်။"" ဟုလည်း ပါရှိသည်။"
"ထို့ပြင် စိတ်ဝမ်းကွဲမှုနှင့် အကြမ်းဖက်မှုများကို လှုံ့ဆော်နိုင်သော ""အမုန်းစကားများနှင့် ကောလဟာများ"" ကို မျက်စိ ကျယ်ကျယ်ဖွင့်၍ ဆန်းစစ်ဝေဖန်ခွဲခြားကြပါရန်လည်း ဆရာများ၊ ဘုန်းတော်ကြီးများ၊ ဘာသာရေးခေါင်းဆောင်များနှင့် လူမှုရေးခေါင်းဆောင်များကို အထူးတိုက်တွန်းထားသည်။"
မြတ်ဗုဒ္ဓ၏ အဆုံးအမဖြစ်သော သည်းခံခြင်း၊ ငြိမ်းချမ်းခြင်း၊ ဘာသာတရားတစ်ခုနှင့်တစ်ခု အပြန်လှန်ပို၍ နားလည်မှု ထားခြင်း၊ မေတ္တာကရုဏာတရားများပွားများခြင်းကို ငြိမ်းချမ်းရေးဆီ ဦးတည်သည့်လမ်းကြောင်းအဖြစ် ညီလာခံ တက်ရောက်သည့် ခေါင်းဆောင်များက သတ်မှတ်ကြသည်။
မြန်မာနိုင်ငံအပါအဝင် ကမ္ဘာတွင်ဖြစ်ပွားနေသော အကြမ်းဖက်မှုများနှင့် စစ်ပွဲများ အဆုံးသတ်ရန် ကြိုးပမ်းသွားမည်ဖြစ်ပြီး၊ မျှတမှုနှင့် တည်တံ့ခိုင်မြဲသော ငြိမ်းချမ်းရေးကို ငြိမ်းချမ်းသည့်နည်းဖြင့်သာလျှင် ရရှိနိုင်မည်ဟုလည်း သဘောတူကြသည်။
ကျူ းကျော်အတွက်အဖြေရှာပါ
By ဟိန်းကိုစိုး 
ရန်ကုန်၊ ဇန်နဝါရီ ၂၅။          ။ဇန်နဝါရီလ ၂၃ရက်၊ နံနက် ၆နာရီခန့်၊ နေရောင်မသည်းမကွဲကျရောက်နေတဲ့အချိန်မှာပဲ ဒဂုံဆိပ်ကမ်း မြို့နယ် ထဲက ရတနာလမ်းမကြီးတစ်လျှောက် မြေသယ်ကား ၆စီးကျော်က လုပ်ငန်းခွင်သုံး ဦးထုပ် အပြာရောင်ဆောင်း ထားတဲ့ အလုပ်သမားတွေကို တင်ဆောင်လို့ သာကေတမြို့နယ်ဖက်မှ ယုဇနဥယျာဉ်မြို့တော်အဝင်လမ်း တစ်ခုဖြစ်တဲ့ ရွှေလီလမ်းထိပ်ကို အစုန်မောင်းနှင်လာခဲ့ပါတယ်။
မြေသယ်ကားပေါ်ကလူတွေကတော့ ရွှေတောင်ဆောက်လုပ်ရေးကုမ္ပဏီက ဆောက်လုပ် ရေးဝန်ထမ်းတွေ ဖြစ်ပါတယ်။ သူတို့မရောက်ခင်မှာပဲ ရဲတပ်ဖွဲ့တွေ အင်အားရာကျော်က မြေသယ်ကာတွေ ဦးတည်လာတဲ့ နေရာကို ကြိုတင်ရောက်နှင့် နေတာလည်းဖြစ်ပါတယ်။
သူတို့အားလုံးကတော့ ရန်ကုန်တိုင်း ဒဂုံဆိပ်ကမ်းမြို့နယ် ရွှေလီလမ်းနဲ့ ပုဏ္ဏမီလမ်းထောင့်ကစကာ ဧက ၁၃၀ အကျယ်အဝန်းရှိတဲ့မြေကွက်လပ်ထဲ ကျူးကျော်နေထိုင်သူလို့ ယူဆရသူတွေနေထိုင်တဲ့ အိမ်တွေကိုဖျက်သိမ်းဖို့ လာရောက်ကြတာဖြစ်ပါတယ်။
အဲဒီကျူးကျော်လိုယူဆထားတဲ့သူတွေကို ဖျက်သိမ်းရာမှာတော့ မြို့ပြနှင့် အိမ်ရာဖွံ့ဖြိုးရေးဦးစီးဌာန(ရန်ကုန်)က ဦးဆောင်ပြီး၊ ရဲတပ်ဖွဲ့၊ စည်ပင်၊ ရွှေတောင်ကုမ္ဂဏီ ဝန်ထမ်းတွေအပါအဝင် ဆက်စပ်တဲ့ ဌာနဆိုင်ရာ ဝန်ထမ်း အင်အား ၆၀၀ လောက်ကိုအသုံးပြုဖျက်သိမ်းခဲ့ပါတယ်။
အဲဒီလိုဖျက်သိမ်းနိုင်ဖို့အတွက်အသုံးပြုရမည့် အင်အားကိုချိန်စတဲ့အနေနဲ့  မဖျက်သိမ်းမီတစ်ရက်အလိုမှာ အဲဒီနေရာတွေကို ဧည့်စာရင်းဝင်စစ်ခဲ့တယ်လို့လည်း အဖျက်ခံရတဲ့မိသားစုတွေဆီကသိရပါတယ်။ အဲဒီလို လာစစ်ပြီးနောက်ရက်မှာပဲ အဲဒီထဲက ကျူးကျော်တွေလာရောက်ဖျက်သိမ်းခံခဲ့ရတာဖြစ်ပါတယ်။အခုဖျက်သိမ်းတာကတော့ ရန်ကုန်အတွင်း ပထမဆုံးအကြိမ်ဖျက်သိမ်းတာတော့မဟုတ်ပါဘူး။ အလားတူ အခြားမြို့နယ်တွေမှာလည်း ဖျက်သိမ်းခဲ့မှုတွေကရှိခဲ့ပြီးသားပါ။
ဖျက်သိမ်းခံခဲ့ရတဲ့ အိမ်ခြေ ၇၀ကျော်လောက်က  သူတို့အဲဒီနေရာမှာ ၁၉၉၉ခုနှစ်ကစပြီး ရန်ကုန်မြို့ပတ်လည် မိုင်၃၀အတွင်း စိမ်းလမ်းစိုပြေရေးလယ်ယာစိုက်ပျိုးရန်ဟုဆိုကာ လယ်သမား ၁၅ဦးနှင့် အခြား ၁၃ဦးတို့ကို လက်ငုတ်လက်ရင်းအဖြစ် ထိုစဉ်ရန်ကုန်တိုင်းအေးချမ်းသာယာရေးနှင့် ဖွံ့ဖြိုးရေးကောင်စီက ချထားပေးခဲ့တဲ့ မြေလိုလည်း ဖျက်သိမ်းခံရတဲ့သူတွေကဆိုကြပါတယ်။
"ဖျက်သိမ်းမှုနဲ့ ပက်သကလို့ ရန်ကုန်တိုင်းမြို့ပြနဲ့အိမ်ရာဖွံ့ဖြိုးရေးဦးစီးဌာန ညွှန်ကြားရေးမှူး ဦးယုခိုင်က ""အဲဒီနေရာက စီမံကိန်းတွေရှိပြီးသား တန်ဖိုးနည်း၊ တန်းဖိုးလတ်တိုက်ခန်းတွေအကောင်အထည်ဖော်ဖို့ အိမ်ရာစီမံကိန်းတွေပါ။ စီမံကိန်းတွေအကောင်အထည်ဖော်နိုင်ဖို့ ကျူးကျော်နေတဲ့သူတွေကို ဖျက်ရတာပါ။"" ဟု ဆိုပါတယ်။"
အဲဒီလိုကျူးကျော်တွေကိုဖျက်သိမ်းပေမယ့်လည်း အစိုးရတွေအနေနဲ့ စားဝတ်နေရေးပြဿနာကြောင့်ရရာ နေရာမှာ နေထိုင်နေရတဲ့ ကျူးကျော်လို့ယူဆရသူတွေရဲ့ ပြဿနာကို ရေရှည်ရေတိုဖြေရှင်းပေးတာတွေက လုံးဝမရှိပါဘူး။
တာမွေမြို့နယ် မဲဆန္ဒနယ်အမှတ် ၂ တိုင်းလွှတ်တော်ကိုယ်စားလှယ်က ဦးအေးသိန်းကတော့ ရန်ကုန်တိုင်း ထဲမှာ ၂၀၁၄ ခုနှစ် အတွင်းခန့်မှန်းစာရင်းတွေအရ ကျူးကျော်ပေါင်း ၁သိန်းကျော်ရှိနေတယ်လို့လည်း သူက ပြောပါတယ်။
အခုအချိန်မှာတော့ ရန်ကုန်တိုင်းအတွင်းမှာရှိတဲ့ ကျူးကျော်အရေအတွက်က အဲဒီတစ်သိန်းနဲ့အထက်မှာ သာရှိနေနိုင်တယ်လို့လည်းဆိုပါတယ်။လှိုင်သာယာမြို့နယ်တစ်ခုတည်းမှာတင် ကျူးကျော်နေထိုင်နေသည့် မိသားစုဝင် ၄သောင်းခန့်ရှိနေတယ် လိုလည်း သက်ဆိုင်ရာတိုင်းလွှတ်တော်အမတ်တွေက ခန့်မှန်းပြောဆို ကြပါတယ်။
ရန်ကုန်တိုင်းအတွင်းမှာရှိနေတယ် ကျူးကျော်နေထိုင်တဲ့သူတွေအရေအတွက်ကို သက်ဆိုင်ရာတိုင်းအစိုးရနဲ့ ပြည်ထောင်စုအစိုးရတို့က တိတိကျကျစာရင်းပြုစုထားခြင်းမရှိလို့ အရေအတွက်အတိအကျကိုမသိရှိ နိုင်သေးဘူးလို့ ရန်ကုန်တက္ကသိုလ် မြို့ပြအင်ဂျင်နီယာဌာန ဌာနမှူး ဒေါက်တာဉာဏ်မြင့်ကျော်က မဇ္ဈိမကို ပြောပါတယ်။
"""အဓိကကျူးကျော်အချက်အလက်ကိုအတိအကျနီးပါးရဖို့ပဲ၊ အဲဒီလိုမှနောက်ထပ်လုပ်စားတဲ့သူတွေထပ် မတိုးနိုင်အောင်ထိန်းနိုင်မယ်။ နောက်ပြီးဖျက်မယ်ဆိုရင်လည်းသူတို့ကိုအဆင်ပြေတဲ့နေရာမှာ ယာယီသဘော နေထိုင်နိုင်အောင် စီစဉ်ပေးသင့်တယ်။ အဲဒီလိုယာယီရွှေ့နေထိုင်ခိုင်းတဲ့အချိန်မှာပဲ ရေရှည်အိမ်ရာ ပိုင်ဆိုင်နိုင်ဖို့ လက်လှမ်းမီတဲ့ဖြေရှင်းမှုတွေကိုဆောင်ရွက်ပေးဖို့လိုတယ်။"" ဟု၎င်းကဆိုပါတယ်။"
အချက်အလက်ကောက်ယူရာမှာလည်း အစိုးရ၏ အုပ်ချုပ်ရေးဝန်ထမ်းများထက် အရပ်ဖက်အဖွဲ့များနဲ့သာ နှစ်ဦးနှစ်ဖက်ယုံကြည်မှုရှိရေးဦးစားပေးကာ ကောက်ယူသင့်တယ်လို့ သူကအကြံပြုပါတယ်။
"""ကျွန်တော်တို့တွေက မြို့နယ်တိုင်းလိုလိုမှာကျူးကျော်တာတွေရှိတယ်။ အဲဒါတွေကိုယေဘူယျစာရင်းတွေကို ကောက်ထားပေမယ့်အတိအကျတော့ပြောလို့မရဘူး။ မြို့နယ်ထဲက ရပ်ကွက်တိုင်းလိုလိုမှာကျူးတဲ့သူတွေက ရှိနေတယ်။"" လို့ ဒဂုံဆိပ်ကမ်းမြို့နယ် စည်ပင်သာရေးကော်မတီ ဥက္ကဌ ဦးသက်ဇော်ဝင်းက ဆိုပါတယ်။"
အစိုးရအနေနဲ့ ၎င်းတို့စီမံခန့်ခွဲပိုင်ခွင့်ရှိတဲ့မြေနေရာတွေအပေါ်မှာ ကျူးကျော်နေထိုင်တဲ့သူတွေကို ဥပဒေအရ ဟုဆိုကာ ဖျက်သိမ်းခွင့်ရှိပေမယ့် ပြည်သူများ၏ လူမှုဘဝမြှင့်တင်ရေးကိုလည်း ရေရှည်လုပ်ငန်းတစ်ဖွယ် ဦးစားပေး လုပ်ကိုင်ဖို့လိုတယ်လို့လည်း တာမွေမြို့နယ် မဲဆန္ဒနယ်အမှတ် ၂ တိုင်းလွှတ်တော်ကိုယ်စားလှယ်က ဦးအေးသိန်းက ဆိုပြန်ပါတယ်။
အဲဒီအတွက် အစိုးရတွေက ကျူးကျော်သူတွေကိုနင်မထုတ်ခင် အမှန်တစ်ကယ်နေထိုင်ရန် အခက်အခဲရှိနေသူ တွေကို စားရင်းပြုစုစိစစ်မှုများပြုလုပ်ပြီး အကျိုးမျှော်ကိုးကျူးကျော်မှုတွေမရှိအောင်လည်း ပြုလုပ်ဖြေရှင်းပေးဖို့ လိုအပ်တယ်လို့ သူကဆိုပါတယ်။
"ကျူးကျော်ပြဿနာကို ရေရှည်အနေနဲ့ ဖြေရှင်းနိုင်ဖို့အတွက် မြို့ပြအင်ဂျင်နီယာဌာနမှူးက ""သူတို့ဘာလို့ ရောက်လာပြီးတွေ့ရာမှာနေရလဲဆိုရင် သူတို့ထွက်လာတဲ့နေရာမှာ အလုပ်အကိုင်မဖန်တီးပေးနိုင်ဘူး။ အဲဒီလို ကိစ္စကိုသက်ဆိုင်ရာဒေသအစိုးရတွေအချင်းချင်းက ဂရုပြုပြီးဖြေရှင်းပေးနိုင်ရမယ်။ အစိုးရက အလုပ်အကိုင် အပြင်သူတို့နေထိုင်နိုင်ဖို့နေရာတွေကို သက်ဆိုင်တဲ့ ကုမ္ပဏီတွေနဲ့ ပူေးပါင်းပြီးလုပ်ပေးဖို့စဉ်းစားရမယ်။ ပူးပေါင်းတဲ့ကုမ္ပဏီတွေအတွက်လည်း အစိုးရကအခွန်လျှော့သင့်သလောက် လျော့ပြီးပေါင်းလုပ်နိုင်မယ် လို့ထင်တယ်"" ဟု အကြံပြုပါတယ်။"
ရန်ကုန်တိုင်းအတွင်းမှာတော့ အိမ်ရာဖော်ဆောင်ရေးဟုဆိုကာ တန်ဖိုး သိန်း ၆၀၀ရှိတဲ့ အိမ်ခန်းပေါင်း သောင်းကျော်တဲ့ အိမ်ရာတွေကို ပြည်ထောင်စုအစိုးရအစီအစဉ်နဲ့ မြို့ပြနဲ့အိမ်ရာဖွံ့ဖြိုးရေးဦးစီးဌာနက အကောင်အထည်ဖော်နေပါတယ်။ ရန်ကုန်စည်ပင်ကလည်း တန်းဖိုးနည်း၊ တန်ဖိုးသင့်တင့်ဟုဆိုကာ ရန်ကုန်မြို့ပြင် လှိုင်သာယာ၊ ရွှေပြည်သာလိုနေရာတွေမှာ အိမ်ခန်း တစ်ထောင်ကျော်ရှိတဲ့ အိမ်ရာတွေကို အကောင်အထည်ဖော်နေပါတယ်။
မြန်မာနိုင်ငံက ကမ္ဘာ့အဆင်းအရဲဆုံးနိုင်ငံစာရင်းထဲမှာပါနေသလို ဆင်းရဲမွဲတေမှုရာခိုင်နှုန်းကလည်း ဦးသိန်းစိန်းအစိုးရမတိုင်မီကပင် ၂၆ရာခိုင်နှုန်းရှိနေတာပါ။ ဦးသိန်းစိန်အစိုးရကတော့ အဲဒီ ၂၆ရာခိုင်နှုန်းကနေ ၁၆ရာခိုင်နှုန်းအထိလျော့ချမယ်လို့ ပြောထားပေမယ့် အမှန်တစ်ကယ်ဖြစ်မလာခဲ့တာကိုလည်း အင်အားစု အားလုံးက ဝေဖန်နေကြပါတယ်။
ကျူးကျော်နေထိုင်မှုတွေက လူတစ်ဦးချင်းစီရဲ့ဆင်းရဲမွဲတေမှုတွေနဲ့လည်း သက်ဆိုင်နေတယ်လို့ စီးပွားရေး ပညာရှင်တွေကလည်း သုံးသပ်ထားကြပါတယ်။
မြန်မာနိုင်ငံရဲ့စီးပွားရေးက ကိန်းဂဏန်းတွေအရတွက်ချက်ပါက နှစ်စဉ် တစ်ရာခိုင်နှုန်းကျော်တိုးတက်မှု ရှိနေတယ်လို့ နိုင်ငံတကာစီးပွားရေးအဖွဲ့တွေ၊ အပြည်ပြည်ဆိုင်ရာငွေးကြေးရံပုံငွေကဲ့သို့အဖွဲ့တွေက သုံးသပ် ထုတ်ပြန်ပေးမယ့်လည်း အောက်ခြေကအခြေခံလူတန်းစာတွေအနေနဲ့တော့ တစ်စတစ်စတိုးမြှင့်လာတဲ့ ကုန်ဈေးနှုန်းကြောင့်များစွာလည်းအခက်အခဲတွေနဲ့ ရင်ဆိုင်နေရာစဲလို့လည်း ဆိုကြပါတယ်။
ကာချုပ်နှင့် ဒေါ်စုတို့ နှစ်နာရီကြာ ဆွေးနွေး အစိုးရဖွဲ့စည်းမှုနှင့် ငြိမ်းချမ်းရေး ကိစ္စများပါဝင်
By မဇ္ဈိမ 
တပ်မတော်ကာကွယ်ရေး ဦးစီးချုပ် ဗိုလ်ချုပ်မှူးကြီးမင်းအောင်လှိုင်နှင့် အမျိုးသား ဒီမိုကရေစီ အဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်တို့ ဇန်နဝါရီ ၂၅ ရက်က တွေ့ဆုံရာတွင် အစိုးရဖွဲ့စည်းရေး အပါအဝင် ထာဝရ ငြိမ်းချမ်းရရှိရန် ဆက်လက် လုပ်ဆောင်ရမည့် အချက်များကို ဆွေးနွေးခဲ့သည်ဟု ဗိုလ်ချုပ်မှူးကြီးမင်းအောင်လှိုင်က သတင်းထုတ်ပြန်သည်။
“ရွေးကောက်ပွဲလွန်ကာလ Transition နှင့် တည်ငြိမ်အေးချမ်းရေး ကိစ္စရပ်များ၊ လွှတ်တော်နှင့်ပတ်သက်သော ကိစ္စရပ်များ၊ နောင်ဖြစ်ပေါ်လာမည့် အစိုးရဖွဲ့စည်းရေးဆိုင်ရာများ၊ NCA လက်မှတ်ရေးထိုးပြီးနောက်ပိုင်း ထာဝရငြိမ်းချမ်းရေးရရှိရန် ဆက်လက်ဆောင်ရွက်ရမည့် ကိစ္စရပ်များကို ရင်းနှီးပွင့်လင်းစွာ ဆွေးနွေးခဲ့ကြသည်” ဟု ထုတ်ပြန်ချက်တွင် ပါရှိသည်။
မွန်းလွဲ ၂ နာရီမှ ညနေ ၄ နာရီအထိ နှစ်နာရီကြာ တွေ့ဆုံမှုကို  နေပြည်တော်ရှိ ဘုရင့်နောင်ရိပ်သာ ဧည့်ခန်းမ ဆောင်၌ပြုလုပ်ခဲ့ခြင်းဖြစ်သည်။ တွေ့ဆုံပွဲသို့ တပ်မတော်ကာကွယ်ရေးဦးစီးချုပ်နှင့်အတူ ဒုတိယတပ်မတော်ကာကွယ်ရေးဦးစီးချုပ် ကာကွယ်ရေးဦးစီးချုပ်(ကြည်း) ဒုတိယဗိုလ်ချုပ်မှူးကြီး စိုးဝင်း၊ ကာကွယ်ရေးဦးစီးချုပ်ရုံး(ကြည်း)မှ ဒုတိယဗိုလ်ချုပ်ကြီး ကျော်ဆွေ၊ ဒုတိယဗိုလ်ချုပ်ကြီး မြထွန်းဦးနှင့် ဒုတိယဗိုလ်ချုပ်ကြီး ရဲအောင်တို့ တက်ရောက်ကြပြီး အမျိုးသားဒီမိုကရေစီအဖွဲ့ချုပ် ဥက္ကဋ္ဌနှင့်အတူ ဦးဝင်းထိန်၊ ဦးဝင်းမြင့်၊ ဦးဇော်မြင့်မောင်နှင့် ဒေါက်တာတင်မျိုးဝင်း တို့ တက်ရောက်ကြသည်။
တပ်မတော် ကာကွယ်ရေး ဦးစီးချုပ် ဗိုလ်ချုပ်မှူးကြီး မင်းအောင်လှိုင်က လက်နက်ကိုင် ပဋိပက္ခများ ချုပ်ငြိမ်းရေးသည် နိုင်ငံ တစ်နိုင်ငံအတွက် သေရေး၊ ရှင်ရေးတမျှ အရေးကြီးသည်ဟုဆိုကာ တိုင်းပြည် တည်ငြိမ်ရေးအတွက် အစိုးရသစ်နှင့် လက်တွဲ လုပ်ဆောင်သွားမည်ဟု တပ်မတော် ကာကွယ်ရေး ဦးစီးချုပ် ဗိုလ်ချုပ်မှူးကြီး မင်းအောင်လှိုင်က ဇန်နဝါရီ ၂၄ ရက်က ပြောဆိုခဲ့သေးသည်။
တပ်မတော်သည် “ပါတီစုံ ဒီမိုကရေစီ လမ်းကြောင်းပေါ်တွင် မယိမ်းမယိုင် ခိုင်မာစွာ လျှောက်လှမ်းနိုင်ရန် ထိန်းသိမ်း လုပ်ဆောင်ခဲ့ကြောင်း၊ နောင်အစိုးရနှင့်လည်း တည်ငြိမ်အေးချမ်းရေး လုပ်ငန်းများ ဆက်လက် လုပ်ဆောင်သွားရမည်” ဟု နေပြည်တော် ဘုရင့်နောင် ရိပ်သာ ဧည့်ခန်းမဆောင်တွင် မြန်မာနိုင်ငံ သတင်းမီဒီယာကောင်စီနှင့် တွေ့ဆုံစဉ် ပြောခဲ့ခြင်းဖြစ်သည်။
အလားတူ “တိုင်းပြည် တည်ငြိမ်အေးချမ်းမှုနှင့် ဖွံ့ဖြိုးတိုးတက်မှုအတွက် လက်နက်ကိုင် ပဋိပက္ခများ ချုပ်ငြိမ်းရေးသည် သေရေးရှင်ရေးတမျှ မရှိမဖြစ်အရေးကြီး လိုအပ်ကြောင်း၊ ငြိမ်းချမ်းရေးဆွေးနွေးပွဲများ စတင်ချိန်မှ သတ်မှတ်ကာလအတွင်း လုပ်ငန်းစဉ်များ ပြီးပြတ်အောင် လုပ်ဆောင်ရမည်” ဟုလည်း ပြောဆိုခဲ့သည်။
ဗိုလ်မှူးကျော်နုမော်နေအိမ်တွင် နှိပ်စက်ခံရသည့်ကလေးအမှု ဗဟန်းတရားရုံး လက်ခံစစ်ဆေးမည်
By မျိုးသူအောင် 
ရန်ကုန်၊ဇန်နဝါရီ ၂၅ ။           ။ ဗဟန်းမြို့နယ် တက္ကသိုလ်ရိပ်သာလမ်းသစ်ရှိ တပ်မတော်သား လွှတ်တော်ကိုယ်စားလှယ် ဗိုလ်မှူးကျော်နုမော်နေအိမ်တွင် အဝတ်အစားမပါဘဲ လက်နောက်ပြန် ကြိုးတုပ်ကာ အရိုက်ခံရသည့် မစုဝေအမှုကို ရဲတပ်ဖွဲ့၏စစ်ဆေးတွေ့ရှိချက်အရ မှန်ကန်သည်ဟုယူဆကာ ဗဟန်းတရားရုံးမှ လက်ခံစစ်ဆေးသွားမည်ဖြစ်သည်။
မစုဝေအားရိုက်နှက်သူဖြစ်သည့် ဗိုလ်မှူးကျော်နုမော်နေအိမ်မှ အိမ်အကူဖြစ်သူ ဒေါ်သန်းသန်းနွဲ့အပေါ် ၁၉၉၃ခုနှစ် ကလေးသူငယ် ဥပဒေ ပုဒ်မ ၆၆(ဃ)အရ အရေးယူနိုင်ရန်အတွက် ဖေဖေါ်ဝါရီ ၈ရက်နေ့ မနက် ၁၁နာရီတွင် စတင် စစ်ဆေးသွားမည်ဖြစ်ပြီး ထပ်မံ စစ်ဆေးချက်များအရ ကလေးကို နှိပ်စက်ရာတွင် တိုက်ရိုက်စေခိုင်းသူ သို့မဟုတ် နောက်ကွယ်မှ စေခိုင်းသူများကို တရားရုံးက ထပ်မံအမှုဖွင့် အရေးယူမည်ဖြစ်ကြောင်း ဗဟန်းမြို့နယ် တရားရုံးက သိရသည်။
ဗိုလ်မှူးကျော်နုမော်သည် ကလေးနှိပ်စက်ခံရသည့်အမှုတွင် မိသားစုဝင်များ စစ်ဆေးမခံရမီ ကလေးမိဘများထံ ငွေဆယ်သိန်းပေးပြီး မွေးစားခွင့်ပြုကြောင်း စာချုပ်အဟောင်းပုံစံလုပ်ဆောင်ခဲ့သည်အပြင် ယင်းအမှုတွင် ၎င်းမရှိသော်လည်း အိမ်ရှင်ဖြစ်သူမှာ တာဝန်ရှိသည်ဟု ဆိုကာ တပ်မတော်မှ ထုတ်ပယ်ခြင်းခံထားရသူလည်းဖြစ်သည်။
"""အမှုက အခုမှ စမှပါ။ကျွန်မတို့အနေနဲ့တော့ မြန်မာနိုင်ငံရဲ့တရားဥပဒေဟာ လူတစ်ဦး တယောက်အပေါ်မှာ လူတစ်စုပေါ်မှာ မူတည်လား အများပြည်သူအပေါ်မှာ မူတည်လားဆိုတာ စောင့်ကြည့်သွား မှာပါ""ဟု ၈၈ မျိုးဆက်ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ မမီးမီးက ပြောသည်။"
အိမ်ရှင်ဗိုလ်မှူးကို စစ်ဆေးနိုင်ရေးအတွက် စစ်ဆေးခွင့်ကို ဒီဇင်ဘာလ ၂၁ ရက်နေ့တွင် ရန်ကုန်တိုင်း စစ်ဌာနချုပ်က ခွင်ပြုခဲ့သည့်အတွက် မြိတ်တွင်ရှိ၎င်း၏ မိခင်တပ်ရင်းထံမှ ဇန်နဝါရီလ ရုံးထုတ်မတိုင်မီ ဗိုလ်မှူးကျော်နုမော်ကို ရဲတပ်ဖွဲ့ထံ လာရောက်အစစ်ဆေးခံ လွှဲအပ်ပေးမည်ဟု အကြောင်းကြားစာ ရရှိထားကြောင်း ရန်ကုန်အနောက်ပိုင်းခရိုင် ရဲတပ်ဖွဲ့မှ ဒုတိယရဲမှူးကြီး ကျော်ထွဋ်က ပြောကြား ချက်ကို ကိုးကား၍ ပြည်တွင်းသတင်းစားတစ်စောင် တွင်ဖော်ပြထားသည်။
ပြင်ဦးလွင်တွင် ဆောက်လုပ်ရေးတပ်က ခြံစည်းရိုးလာခတ်သည့်အတွက် ဒေသခံများနှင့်ပြဿနာဖြစ်
By အောင်ကိုဦး 
ပြင်ဦးလွင်၊ဇန်နဝါရီ ၂၅ ။            ။ မန္တလေးတိုင်းဒေသကြီး၊ ပြင်ဦးလွင်မြို့နယ်၊ ရပ်ကွက်ကြီး(၁၄)၊ ညောင်နီကျေးရွာရှိ ဒေသခံများနေထိုင်နေသည့် မြေများကို ဇန်နဝါရီ ၂၅ ရက် ညနေ ၄ နာရီက အမှတ် (၉၅၈) ဆောက်လုပ်ရေးတပ်ခွဲ (အင်ဂျင်နီယာ) မှခြံစည်းရိုးဝင်ခတ်ပြီးနေအိမ်များ ဖျက်ဆီးရန်လာ ရောက်သည်ကို ဒေသခံများက တားဆီးလျှက်ရှိသည်ကိုတွေ့ရသည်။
အဆိုပါကျေးရွာရှိမြေများကို ဝန်ထမ်းအိမ်ရာတည်ဆောက်ရန်အတွက်ဟုဆိုကာ ၂၀၀၆ ခုနှစ်က ၁၈.၉၈ဧကကိုသိမ်းဆည်းထား သော်လည်း စီမံကိန်းမလုပ်သောကြောင့်ဒေသခံများ ဆက်လက်နေ ထိုင်နေခြင်းဖြစ်ပြီးသိမ်းဆည်းခဲ့ရာတွင် လျှော်ကြေးနစ်နာကြေးပေးခဲ့ခြင်းမရှိဟုလည်း ဒေသခံများကဆိုသည်။
သိမ်းဆည်းခံခဲ့ရသောမြေတွင် နေအိမ် ၃၀ လုံးရှိနေပြီး ရှေးယခင်ရွာတည်စဉ် ကပင်နေထိုင်လာခဲ့သောအိမ်များဖြစ်သည်ဟု ဒေသခံများကဆိုသည်။
"""ဒီနေ့လာတာပဲ။ အင်အားသုံးပြီး လာလုပ်တာ၊ အနိုင်ကျင့်တာပါ။ လက်နက်အားကိုးပြီးအခုလိုလုပ်တဲ့အတွက် ကျွန်တော်တို့ တစ်ရွာလုံးဝိုင်းပြီးတားနေတယ်။ ဖျက်ပေးလိုက်ဘယ်မှာနေရမှာလဲ၊ ဘာလုပ်စား ရမှာလဲ။""ဟု ရွာခံ ဦးဝင်းထိန်ကပြောသည်။"
"ဦးမြင့်ဖေကလည်း "" အခုဇွတ်လာလုပ်နေတယ်။ ဒီလိုလုပ်တဲ့အတွက် ကျွန်တော့်တို့ ရွာသားတွေစိုးရိမ်နေရတယ်။ အခုညကို ဖယ်လိုဖြတ်သန်းရမယ် ဆိုတာမသိဘူး။ ညဝင်လုပ်သွားမှာကို စိုးရိမ်တယ်။ သူလုပ်တဲ့ပုံစံက ရန်သူစခန်းကို ဝင်သိမ်းသလိုလုပ်နေတယ်။""ဟု ပြောသည်။"
"ထိုသို့လုပ်ဆောင်နေခြင်းနှင့်ပတ်သက်၍ အမှတ်(၉၅၈)ဆောက်လုပ်ရေးတပ်ခွဲမှ ဗိုလ်မှူး ဝင်းထင်က ""ဘာမှမဖြေနိုင်ဘူးကွာ""ဟု မဇ္ဈိမ ကိုပြောသည်။"
အဆိုပါကျေးရွာတွင်အိမ်ခြေ ၁၀၀ ကျော်ရှိနေပြီး အိမ်ခြေ ၃၀ လုံးကို ခြံစည်းရိုးခတ်ဖယ်ရှားရန်ပြုလုပ်နေခြင်းဖြစ်သည်။
ဖယ်ရှားမခံရသေးသည့် အိမ်ခြေ ၇၀ မှာလည်း ဖယ်ရှားခံရမည်ကိုစိုးရိမ်လျှက်ရှိသည်ဟု ဒေသခံများကဆိုသည်။
ဘိန်းခင်းဖျက်မည့်အဖွဲ့ကို ဘိန်းခင်းပိုင်ရှင် ၁၀၀ ကျော်က တားဆီး
By ဖနိဒါ 
ချင်းမိုင်၊ ဇန်နဝါရီ ၂၅ ။            ။ ကချင်ပြည်နယ် ပြည်သူလူထုအခြေပြု၍ ဖွဲ့စည်းထားသော ကချင်မူးယစ်ဆေးဝါး တိုက်ဖျက်ရေးအဖွဲ့င့် အစိုးရလုံခြုံရေး ရဲတပ်ဖွဲ့တို့ ဇန်နဝါရီ ၂၃ရက်နေ့က ဘိန်းခင်း ဖျက်ဆီးရန် ချီဘွေမြို့ရှငေါဒေသသို့ အသွား ခရမ်ဂျူကျေးရွာအရောက်တွင် ဘိန်းခင်းပိုင်ရှင် ရွာသား ၁၀၀ကျော်က တားဆီးပိတ်ပင်မှုကြောင့် ညှိနှိုင်းမှုများ ပြုလုပ်နေရကြောင်းသိရသည်။
လုံခြုံရေး တာဝန် ယူပေးသော ခရိုင် ရဲတပ်ဖွဲ့မှူးနှင့် ကက်သလစ်အသင်းတော်မှ ဘုန်းတော်ကြီးတို့ ဦးဆောင်သော လူ ၇ ဦးတို့က ဇန်နဝါရီလ ၂၄ ရက်တွင် ရွာသားများနှင့် သွားရောက် ညှိနှိုင်းခဲ့ ရသည်ဟု မြစ်ကြီးနားမြို့နယ် ကချင်မူးယစ်ဆေးဝါး တိုက်ဖျက်ရေးအဖွဲ့မှ အတွင်းရေးမှူး ဦးအင်ခွမ် တန်ဂွန်းက ပြောသည်။
“ကျနော်တို့ လူတွေ ချီဖွေမရောက်ခင် ခရမ်းဂျူမှာ ရောက်နေပြီ။ အဲဒီရွာအကျော် လမ်းတစ်နေရာမှာ ဘိန်း စိုက်တဲ့ ဒေသခံ ရွာသား ၁၀၀ လောက်က တားဆီးတယ်။ ကျနော်တို့ဘက်က လုံခြုံရေးက ရဲတပ်ဖွဲ့မှူး၊ ကက်သလစ်က ဖာသာတို့ ပါတဲ့ လူ ၅ ဦးက ဒီနေ့ သွားညှိနှိုင်းဖို့ သွားတယ်။ အဲဒီမှာ သူတို့ပြောတာက မင်းတို့အစိုးရကနေ လူထုနဲ့ ဘိန်းခင်းတွေကို ဖျက်ဆီးမယ်ဆိုရင် ကျွန်တော်တို့လည်း လိုက်ဖျက်ဆီး ကူမယ်။ မင်းတို့ ဘိန်းခင်းတွေ ဖျက်ဆီးမယ်ဆိုရင် ဆန်အိတ်တွေ အရင်ချထား ပေးပါဆိုပြီး ပြောတယ်။ ဘာကြောင့် ပြောတာလဲဆိုတာတော့ မသိဘူး” ဟု ၎င်းက မဇ္ဈိမကို ပြောသည်။
မူးယစ်ဆေးဝါးတိုက်ဖျက်ရေးအဖွဲ့နှင့် လုံခြုံရေးတာဝန်ယူပေးသော ရဲတပ်ဖွဲ့အား လာရောက်ညွှန်ကြားရန်အတွက် ကချင်ပြည်နယ် မြောက်ပိုင်းတိုင်စစ်ဌာနချုပ်(မပခ)တိုင်းမှူးနှင့် ရဲမှူးကြီးတို့ဦးဆောင်သော အဖွဲ့က ဇန်နဝါရီ ၂၅ရက်နေ နံနက်ပိုင်းတွင် ထွက်ခွာလာပြီးဖြစ်ကြောင်း ၎င်းကဆိုသည်။
ကချင် မူးယစ်ဆေးဝါးတိုက်ဖျက်ရေးအဖွဲ့ အင်အား ၁၂၀၀ ကျော်နှင့် မြစ်ကြီးနားခရိုင် ရဲတပ်ဖွဲ့မှူး အပါ အဝင် ရဲတပ်ဖွဲ့ ၃၀ ဦးနှင့် စစ်တပ်မှ အင်အား ၂၅ ဦး စုစုပေါင်း (၅၅) ဦးတို့သည် ဇန်နဝါရီလ ၂၃ ရက်က ကချင်ပြည်နယ် ဝိုင်းမော်မြို့မှ စတင် ထွက်ခွာခဲ့ရာမှ ယနေ့တွင် ချီဖွေမြို့ နယ် ခရမ်းဂျူကျေးရွာတွင် ရောက်ရှိနေခြင်း ဖြစ်သည်။
ဒေသခံ ဘိန်းစိုက်ပိုင်ရှင်များက တားဆီးပိတ်ပင်မှုများ ရှိသဖြင့် ယနေ့ထိ ဘိန်းခင်းများ ဖျက်ဆီးနိုင်ခြင်း မရှိသေးသော်လည်း မနက်ဖြန် ဇန်နဝါရီလ ၂၆ ရက်တွင် ခရမ်ဂျူကျေးရွာမှ ဆက်လက် ထွက်ခွာမည် ဖြစ်ကြောင်း သူက ဆိုသည်။
“ဘိန်းစိုက်တဲ့လူတွေရဲ့ နောက်မှာ ပြည်သူ့စစ်နဲ့ စစ်တပ်တွေလည်း ပါတယ်လို့ ပြောနေကြတယ်။ ဘိန်းစိုက်တဲ့ လူတွေဘဲ ဆိုရင်တော့ အဲဒီလောက် မဟုတ်ဘူး။ သူတို့ နောက်ကွယ်မှာ စစ်တပ်ကလည်း ပါဝင်နေတယ်ဆိုလို့ တခုခု ဖြစ်နေတယ်။ ဒါကြောင့် ကျွန်တော်တို့အဖွဲ့နဲ့ လိုက်ပါလာတဲ့ ရဲတပ်ဖွဲ့တွေ အထက်ကို ပြန်အကြောင်းကြားလား၊ မကြားဘူးလားဆိုတာ မေးမြန်းနေတုန်းဘဲ”ဟု သူက ပြောသည်။
လက်ရှိ ကချင်မူးယစ်ဆေးဝါးတိုက်ဖျက်ရေးအဖွဲ့များ သွားရောက်နေသော နေရာသည် ပန်ဝါပြည်သူ့စစ်များ လှုပ်ရှားနေသော နေရာများ ဖြစ်သော်လည်း ကန်ပိုင်တီ ပြည်သူ့စစ်များလည်း လာစောင့်နေမှုများရှိသည်ဟု သတင်းများ ထွက်ပေါ်နေသည်ဟု ၎င်းက ဆိုသည်။
အစောပိုင်းက ကချင်မူးယစ်ဆေးဝါးတိုက်ဖျက်ရေးအဖွဲ့မှ ဝိုင်းမော်မြို့နယ်၊ ဆဒုံးမြို့နယ်ခွဲ၊ ကန်ပိုင်တီမြို့နယ်ခွဲ ဒေသများရှိ ဘိန်းခင်းများ သွားရောက် ဖျက်ဆီးရန် စီစဉ်ခဲ့သော်လည်း လုံခြုံရေးစိုးရိမ်ရသဖြင့် ချီဖွေမြို့နယ်အတွင်းရှိ ဘိန်းခင်းများအား အရင် ဖျက်ဆီးရန် ပြည်နယ် အစိုးရဘက်မှ ညွန်ကြားပေးခဲ့ခြင်း ဖြစ်သည်ဟု ဦးအင်ခွမ်တန်ဂွန်းက ပြောသည်။
ဆဒုံးမြို့နယ်ခွဲနှင့် ကန်ပိုင်တီမြို့နယ်ခွဲ ဒေသများတွင် အစိုးရ စစ်တပ် လက်အောက်ခံ ပြည်သူ့စစ် တပ်ဖွဲ့များဖြစ်သော ပန်ဝါ ပြည်သူ့စစ်နှင့် ကန်ပိုင်တီ ပြည်သူ့စစ်တို့ ထိန်းချုပ်နေသော နယ်မြေများ ဖြစ်ပြီး ၎င်းဒေသများတွင် ဘိန်းခင်း ဧကပေါင်း ၂၀၀၀ ခန့် စိုက်ပျိုးထားသည်ကို ဒေသခံများ တွေ့ရှိထားသည်ဟု ကချင်မူးယစ်ဆေးဝါး တိုက်ဖျက်ရေးအဖွဲ့က ဇန်နဝါရီ ၂၀ ရက်က ထုတ်ပြန်ချက်တွင် ဖော်ပြထား သည်။
ဧရာဝတီတိုင်းဒေသကြီးတွင် ငွေကျပ်သန်းပေါင်း ၃၀၀၀ကျော်သုံး၍ ရေရရှိအောင်လုပ်မည်
By စည်သူမောင်မောင် 
ပုသိမ်၊ ဇန်နဝါရီ ၂၅ ။               ။ ဧရာဝတီတိုင်းဒေသကြီးတွင်၂၀၁၆-၁၇ ဘဏ္ဍာရေးနှစ်တွင် ကျေးလက်ဒေသဖွံဖြိုးရေး တိုးတက်ရေးဦးစီးဌာနမှ  ငွေကျပ် ၃၂၁၃.၄၈သန်းအသုံးပြု၍ ကျေးရွာ ၂၃၄ ရွာတွင်သောက်သုံးရေရှိရေးဆောင်ရွက်ပေးမည်ဖြစ်သည်။
ဧရာဝတီတိုင်းဒေသကြီး၊ မြို့နယ်နှင့် မြို့နယ်ခွဲ၃၂မြို့နယ်တွင် တွင်းနက် ၁၂၈တွင်း၊ လက်တူးတွင်း ၆၂တွင်း ၊မြေသားရေကန်၄၄ကန် တူးဖော်ပေးပြီး ကုန်ကျငွေ ၃၂၁၃.၄၈ ကျပ်သန်းကုန်ကြမည်ဖြစ်သည်။
"""လပွတ္တာခရိုင်၊ ဖျာပုံခရိုင်တွေတွေမှာ ရေပေးနေတယ်၊ မိုးရေလှောင်ကန်တွေလုပ်တော့ နွေရာသီဆိုခန်းကုန်တယ်၊အခု အုတ်ရေလှောင်ကန်တွေလုပ် ပေးထားတယ်၊အများဆုံးဖြစ်ခဲ့တယ် ရွာတွေကို လုပ်ပေးထားတယ် ၊မြေအခြေအနေကိုစဉ်းစားပြီးမှ လုပ်ဆောင်ပေးထားတယ်"" ဟုဧရာဝတီတိုင်းဒေသကြီး ကျေးလက်ဒေသဖွံဖြိုး တိုးတက်ရေးဦးစီးဌာနမှ ညွန်ကြားရေးမှူးဦးသန်းစိုးက ပြောသည်။"
နှစ်စဉ်နွေကာလတွင် တစ်ရွာလျှင် ရေဂါလံ ၁၅၀၀၀ပေးဝေနေရပြီး မိုးရေလှောင်ကန် ၁၅၆ကန်ပြုလုပ်ပေးထားကြောင်း၊ သုံးရေးအတွက်ကမူ မြစ်ချောင်းများကို အသုံးပြု၍ရကြောင်း၎င်းက ပြောသည်။
၂၀၁၂နောက်ပိုင်း ဧရာဝတီတိုင်းဒေသကြီး၊ဖျာပုံခရိုင်၊လပွတ္တာခရိုင်နှင့်ပုသိမ်ခရိုင်များတွင် နွေရာသီတွင် သောက်သုံးရေခန့်ခြောက်မှုများဖြစ်သည်။
"""ရေတွေက ရွာတွေခန့်ကုန်တာတွေရှိသလို၊တချိုရွာတွေ ရေငံတွေဝင်ရောက်တာတွေလည်းရှိတယ်၊ရေကန်တွေက ရေသောက်လို ဝမ်းလျောတာတွေဖြစ်တာာတွေရှိတယ် နှစ်စဉ် နွေဆိုရေဝေရတယ်""ဟု ပုသိမ်မြို့နေသူဦးသက်နိုင်ဇော်က  ရေပြတ်မှုအားမဇ္ဈိမသို့ပြောသည်။"
ဖားကန့်၌ စွန်​့ပစ်​မြေစာပုံ ထပ်​မံပြိုကျ
By မျိုးသူအောင် 
ရန်ကုန်၊ဇန်နဝါရီ ၂၆ ။           ။ ကချင်ပြည် ဖားကန့်ဒေသ စွန့်ပစ်မြေဇာပြိုကျမှု တစ်ခု ဇန်နဝါရီလ ၂၅ရက်နေ့ ညနေ ၃:၁၀ အချိန်က ထပ်မံဖြစ်ပွားခဲ့ကြောင်း သိရသည်။
ဆိပ်မူ (ဆိုင်းတောင် ) ကျေးရွာအုပ်စု ဥရုချောင်းအနောက်ဘက်ကမ်းရှိ ဆွတ်အောင်ကျေးရွာနှင့် ရှမ်းစုကျေးရွာကြားရှိ တစ်သုံးလုံး ကုမ္ပဏီနှင့် အောင်ဟိန်းမင်း ကုမ္မဏီစွန်ပစ်မြေဇာပုံပြိုကျ ခဲ့ခြင်းဖြစ်ကြောင်း ဒေသခံများထံမှ သိရသည်။
အဆိုပါ မြေစာပုံ ပြိုကျမှုကြောင့် လူပေါင်း(၁၀၀)နီးပါးသေဆုံးနိုင်သည်ဟု လွတ်မြောက်လာသူ ဟင်းတင့်ရွာသားတစ်ဦးက ပြောသည်။
"“ မြေဇာက နှစ်ပုံပြိုသလိုဖြစ်သွားတာဗျ ။ တစ်သုံးလုံးကမြေဇာက ပြိုကျပြီး အောင်ဟိန်းမင်း မြေဇာပုံကို ခါးဖြတ်ရိုက်သလိုဖြစ်ပြီး အောင်းဟိန်းမင်းမြေဇာပုံလည်းထပ်ပြိုကျပြီး နှစ်ပုံပေါင်း လူတစ်ရာလောက်ပါမယ်ဗျ ""ဟု ဖားကန့်ဒေသခံ ဟင်းတင့်ရွာသား ကိုဇော်ထိုက်က ပြောသည်။"
ယင်းမြေစာပုံ ပြိုကျရာတွင် ဟင်းတင့်ကျေးရွာမှ ရှမ်းအမျိုးသား(၃) ဦးပါသွားသည်ဟု ဟင်းတင့်ကျေးရွာသားများက ပြောဆိုနေကြသော်လည်း အတည်ပြုနိုင်ခြင်းမရှိသေးကြောင်း ၎င်းက ဆိုသည်။
ဧရာဝတီလင်းပိုင်များအား လာမည့်လတွင် စစ်တမ်းကောက်မည်
By Xinhua 
လာမည့် ဖေဖော်ဝါရီ ၅ ရက်တွင် ဧရာဝတီလင်းပိုင်များအား နှစ်စဉ်စစ်တမ်းကောက်ယူမှုကို မြန်မာတောရိုင်း တိရစ္ဆာန်ကာကွယ်စောင့်ရှောက်ရေးအဖွဲ့က စတင်လုပ်ဆောင်မည်ဖြစ်ကြောင်း ဇန်နဝါရီ ၂၅ ရက်က ပြောသည်။
ဆယ်ရက်ကြာမြင့်မည့် ယင်းစစ်တမ်းကောက်ယူမှုကို မြန်မာနိုင်ငံအလယ်ပိုင်း မန္တလေးနှင့် မြောက်ဖက်စွန်းပိုင်း ဗန်းမော်တို့ကြားတွင် ပြုလုပ်သွားမည်ဖြစ်သည်။
ပြီးခဲ့သည့်နှစ် စက်တင်ဘာအတွင်းက ကာကွယ်ရေးနယ်မြေအတွင်း ရှားပါးလင်းပိုင်ပေါက်တစ်ကောင်ကို တွေ့ရှိပြီးနောက် လင်းပိုင်ကာကွယ်စောင့်ရှောက်ရေးအဖွဲ့က ယခုကဲ့သို့ စစ်တမ်းကောက်ယူရန် စီစဉ်လျက်ရှိခြင်းဖြစ်သည်။
ဧရာဝတီလင်းပိုင်များကို အရှေ့တောင်အာရှရှိ ပင်လယ်ကမ်းစပ်နှင့် မြစ်ဝများ၊ မြစ်များအတွင်း တွေ့ရပြီး အထူးသဖြင့် မြန်မာ၊ ကမ္ဘောဒီးယားနှင့် ဗီယက်နမ်တို့တွင် အတွေ့ရများသည်။
၂၀၁၅ ဇန်နဝါရီလက စစ်တမ်းကောက်ယူမှုအရ မန္တလေးနှင့် ဗန်းမော်ကြား အကောင်ရေ ၅၈ ကောင်သာ တွေ့ရှိခဲ့ရာ ၂၀၀၄ ခုနှစ်က တွေ့ရှိထားသည့် အကောင်ရေ ၇၂ ကောင်မှ လျော့နည်းလာခြင်းဖြစ်သည်။
လင်းပိုင်များအများစု လျှပ်စစ်ရှော့တိုက်ငါးဖမ်းခြင်းများကြောင့် အများဆုံးသေဆုံးနေရပြီး တစ်ချို့ကို ငါးဖမ်းပိုက်ကွန်များနှင့် ဖမ်းဆီးခံနေရကြောင်း ငါးလုပ်ငန်းဌာနက ပြောသည်။
လျှပ်စစ်ရှော့တိုက်ငါးဖမ်းခြင်းကို တစ်နိုင်ငံလုံးအနှံ့ အစိုးရပိတ်ပင်ထားပြီး ချိုးဖောက်ကျုးလွန်ပါက ထောင်ဒဏ်သုံးနှစ်နှင့် ငွေဒဏ်ပါ ချမှတ်ထားသည်။
ပြင်ဦးလွင် အင်ဂျင်နီယာတပ်မှ ဒုအရာခံဗိုလ်ကို ဒေသခံတောင်သူ တရားစွဲ
By အောင်ကိုဦး 
မန္တလေး၊ ဇန်နဝါရီ ၂၆ ။             ။ မန္တလေးတိုင်းဒေသကြီး ၊ ပြင်ဦးလွင်မြို့နယ် ရွာထောင်ရွာတွင် အမှတ် (၉၅၈) ဆောက်လုပ်ရေး အင်ဂျင်နီယာတပ်မှ ဒုအရာခံဗိုလ် နေထွန်းအား တရားစွဲဆိုထားကြောင်း တောင်သူများက ဇန်နဝါရီလ ၂၅ ရက်၊နံနက် ၁၁ နာရီက ၆၂လမ်းမပေါ်ရှိJJ Cafe တွင် ပြုလုပ်သည့် သတင်းစာရှင်းလင်းပွဲတွင် တောင်သူ ဦးပြေလှကပြောသည်။
အဆိုပါ ဒုအရာခံဗိုလ်အား ပြင်ဦးလွင် မြို့နယ်တရားရုံး ၊ ပြင်ဦးလွင်ခရိုင်တရားရုံးတို့တွင် ပြစ်မှုဆိုင်ရာ ဥပဒေပုဒ်မ ၄၂၇ / ၄၄၇ တို့ဖြင့် တရားစွဲသော်လည်း အမှုအားပလပ် လိုက်သဖြင့် မန္တလေး တိုင်းဒေသကြီး တရားရုံးတွင် အယူခံတက်ရာ ပြစ်မှုအား ပြင်ဆင်သည့် အမှတ် ၆၅၉(ခ)/၁၅ ဖြင့် လက်ခံခဲ့ရာ ဖေဖော်ဝါရီ ၄ ရက်နေ့ တွင် နှစ်ဖက်လျှောက်လဲချက် ကြားနာမည်ဖြစ်သည်ဟု တရားစွဲဆို ထားသူ ဦးပြေလှကဆိုသည်။
``လုပ်စားလာတာ နှစ်ပေါင်း ၃၀ ကျော်နေပြီ စစ်အစိုးရ လက်ထက်မှာ ဘာမှပြဿနာမရှိပဲ ဒီမိုကရေစီ လက်ထက် ဦးသိန်းစိန်အစိုးရလက်ထက်မှာ မှ ကျွန်တော်တို့မြေပေါ်ကို အတင်းဝင်ပြီး စက်ကြီးတွေနဲ့ ဖျက်စီးပစ်တာ ။ ကျွန်တော် ကတော့ ကျွန်တော့် သားသမီး မြေးမြစ်တွေကို ပြန်ခွဲပေးချင်တယ် ။´´ ဟု တရားစွဲဆိုသူ ဦးပြေလှ က ပြောသည် ။
ယင်းမြေအား ဦးပြေလှအနေဖြင့် ၁၉၇၉ခုနှစ်ကတည်းက ဓားမဦးချခုတ်ထွင်ရှင်းလင်းလုပ်ကိုင်ခဲ့သည့် မြေဧက ၅ ဧက ကျော်အား ၂၀၁၄ ခုနှစ် ဖေဖော်ဝါရီလ က အမှတ် (၉၅၈) ဆောက်လုပ်ရေး အင်ဂျင်နီယာတပ်မှ ဘားတိုက်ဆောက်လုပ်ရန် သိမ်းဆည်း ခဲ့သည် ။ ထိုသို့သိမ်းဆည်းမည်ဆိုသည့် အကြောင်းအား တရားဝင်စာဖြင့် အကြောင်းကြားခြင်းမပြုပဲ တရားဥပဒေမဲ့ သိမ်းဆည်းခြင်းဖြစ်ကြောင်း ဦးပြေလှ က ဆက်လက်ပြော ကြားသည် ။
မြေမသိမ်းခင်အချိန်က အမှတ် (၉၅၈) ဆောက်လုပ်ရေး အင်ဂျင်နီယာတပ်မှ ဦးပြေလှ အား ခေါ်ယူ၍ မြို့နယ်စိုက်ပျိုးရေး က သတ်မှတ်သောသီးနှံများစိုက်ပျိုးရန် နှစ်ရှည်ပင်စိုက်ပျိုးခြင်းမပြုရန် အခိုင်အမာအဆောက်အဦး မဆောက်ရန် လက်လွှဲစိုက်ပျိုးခြင်းမပြုရန် စသည့် အချက်များပါဝင်သော စာချုပ်တွင် လက်မှတ်ထိုးပေးရန် ညှိနှိုင်းခဲ့သည် ။
``ကျွန်တော်တို့က သူတို့သတ်မှတ်တဲ့ စည်းကမ်းတွေနဲ့ လုပ်လိုက်ရင် သီးစားချခံထားရသလိုဖြစ်သွားမှာ ဒါ့ကြောင့် လက်မှတ်ထိုးမပေးခဲ့ဘူး ။ နောက်ပြီး သူတို့တွေ ဖျက်စီးခဲ့လို့ စိုက်ပျိုးထားတဲ့ ငှက်ပျောပင်တွေပျက်တယ် ။ မြေတွေလည်း စက်ကြီးတွေနဲ့ ထိုးသွားတယ် ။ ကျွန်တော့် အဘရဲ့မြေဟာ မြေစာရင်းမှာ နာမည်ပေါက်ပြီးဖြစ်တယ် ။´´ ဟု ဦးပြေလှ ၏ မြေးဖြစ်သူ ကိုတင်ကိုကိုဦး က ပြောသည် ။
ထို့အပြင် ဇန်နဝါရီလ ၂၄ ရက်နေ့ ကလည်း တပ်မတော် ယာဉ် ၄ စီးဖြင့် သေနတ်များ ကိုင်ဆောင်ထားသော တပ်သား ၃၀ ခန့် ဖြင့် ခြံအတွင်း စိုက်ထူထားသည့် ဆိုင်းဘုတ်များအားဖျက်စီးခဲ့သည်ဟုလည်း ကိုတင်ကိုကိုကဆိုသည်။
မြေစာပုံပြိုကျသည့် ကုမ္ပဏီ နှစ်ခုကို ယာယီရပ်ဆိုင်း
By မျိုးသူအောင် 
ရန်ကုန်၊ ဇန်နဝါရီ ၂၆ရက် ။               ။ ဖားကန့်မြို့နယ်အတွင်း ဇန်နဝါရီ ၂၅ရက်နေ့ ညနေပိုင်းက ကျောက်မျတ်တူးဖော်ရေးလုပ်ငန်းအမှတ် ၂ မှ စွန့်ပစ်မြေ စာပုံ ထပ်မံပြိုကျခဲ့သည့်အတွက် ယင်းကုမ္ပဏီနှစ်ခုကို ကျောက်မျတ်တူးဖော်ခြင်းလုပ်ငန်းကို ယာယီရပ် ဆိုင်း ထားကြောင်း လုံးခင်းနယ်မြေရဲစခန်းမှ သိရသည်။
ဖားကန့်မြို့နယ် လုံးခင်းနယ်မြေရဲစခန်းအပိုင်အတွင်းရှိ ရတနာရောင်ခြည် ကျောက်မြတ်ကုမ္ပဏီနှင့် မြစ်ဆုံဧရာ ကျောက်မြတ်ကုမ္ပဏီမှ စွန်ပစ်မြေစာပုံ အမြင့်ပေ ၁၀၀၀ ပတ်လည်ရှိသည့်အနက်မှ အလျား ပေ ၁၅၀ပေ၊ အနံ ၄၀ပေ၊ အမြင့် ၁၀၀ပေခန့်သည် ဇန်နဝါရီ ၂၅ ရက်နေ့ ညနေ ၄ နာရီ ၅၀မိနစ်ခန့်တွင် ပြိုကျခဲ့ခြင်း လုံးခင်းရဲစခန်းမှ တာဝန်ကျ ရဲတပ်ကြပ်တစ်ဦးက ပြောသည်။
""" မြေစာပုံ ပြိုကျတဲ့ ဆီကို တာဝန်ရှိသူတွေ၊ ရတနာရောင်ခြည် ကျောက်မြတ်ကုမ္ပဏီက လုပ်ကွက်တာဝန်ခံ ဦးအားဝေ၊ ကျင်းတာဝန်ခံ ဦးကြည်ဝင်း မက်လင်ချောင်း ကျေးရွာအုပ်ချုပ်ရေးမှူး ဦးသန်းဝင်းတို့ သွားကြည့် ပြီးတော့ အန္တရာယ် မဖြစ်ပေါ်စေရေးအတွက် လုပ်ငန်းကို ယာယီရပ်ဆိုင်းထားပါတယ်""ဟု ၎င်းက ပြောသည်။"
စွန့်ပစ် မြေစာပုံပြိုကျသည့်နေရာမှာ လုံးခင်းရဲစခန်း၏ အနောက်တောင်ဘက် ၁၅မိုင်အကွာတွင်ရှိပြီး ယင်း မြေ စာပုံတွင် ရေမဆေးကျောက်ရှာဖွေသူ ၁၀၀ကျော်ရှိသော်လည်း မြေစာပုံပြိုကျသည့်အချိန်၌ ကုမ္ပဏီဝန်ထမ်း များက အော်ဟစ်သတိပေး သည့်အတွက် သေဆုံး ထိခိုက်ဒါဏ်ရာရရှိသူမရှိကြောင်း ရဲထုတ်ပြန်ချက်တွင် ဖော်ပြထားသည်။
ရခိုင်အမျိုးသားပါတီ၏ ကြေညာချက်ကို မှတ်ချက်ပေးရန်ဆန္ဒမရှိဟုု ဦးအေးသာအောင်ပြော
By ဇော်ခမ်းဟိန်း 
ရန်ကုန်၊ ဇန်နဝါရီ ၂၅ ။           ။ ရခိုင်အမျိုးသားပါတီ (ANP) နာယက ဦးအေးသာအောင်က ဇန်နဝါရီ ၁၉ ရက်နေ့တွင် ထုတ်ပြန်သည့် ANP ပါတီ၏သဘောထား ကြေညာ ချက်မှာ ၎င်းအားအသိပေး ခဲ့ခြင်းမရှိသလို ယင်းကြေညာချက်အား သဘောထား မှတ်ချက်ပေးရန် ဆန္ဒမရှိ ကြောင်း ပြောကြားသည်။
ANP ပါတီ၏ သဘောထားကြေညာချက်အမှတ် ၁/၂၀၁၆ တွင် ရခိုင်ပြည်နယ်အစိုးရဖွဲ့စည်းရာတွင် ပြည်နယ်ဝန်ကြီးချုပ်သည် ANP ပါတီမှ ပြည်နယ်လွှတ်တော်ကိုယ်စားလှယ်ဖြစ်ရမည်၊ ပြည်နယ် လွှတ်တော်ကိုယ်စားလှယ် (၂၃) ဦး အနိုင်ရထားသော ANP ပါတီသည် ရခိုင်ပြည်နယ်အစိုးရအဖွဲ့အား ဦးဆောင်ဖွဲ့စည်းခွင့်မရပါက အတိုက်အခံနိုင်ငံရေးပါတီအဖြစ်ရပ်တည်သွားမည်ဟု ဖော်ပြခဲ့သည်။
''ဒီကြေညာချက်နဲ့ပတ်သက်လို့ အန်ကယ်တို့မသိဘူး။ ကြေညာချက်ကိုအသိပေးတာ အကြောင်းကြား တာမရှိဘူး။ ဒါကြောင့်ကြေညာချက်ကို သဘောထား မှတ်ချက်ပေးဖို့မရှိဘူး။ သတင်းသမားတွေ မေးတော့မှ ဒီကြေညာချက် ထုတ်တယ်ဆိုတာသိရတာ။ ဒီကြေညာချက်ကို ဖတ်တောင်မဖတ်ရသေး တဲ့ အတွက် ဘာမှပြောဖို့ဆန္ဒမရှိဘူး။ နောက်တစ်စောင် ထပ်ထုတ်တာလဲမသိဘူး။ ANP ပါတီနဲ့ အန်ကယ့် ရှေ့ အနေအထားက ပြောဖို့ခက်တယ်။'' ဟု လေဆိပ်သတင်းစာရှင်းပွဲတွင် ပြောခြင်းဖြစ်သည်။
ဦးအေးသာအောင်သည် ဇန်နဝါရီ ၂၁ ရက်နေ့က ဂျပန်နိုင်ငံ စစ်ပြန်အဖွဲ့မှ မိတ်ဖြစ်ဆွေဖြစ်ဖိတ်ကြား၍ စိုက်ပျိုးရေး၊ လယ်ယာကဏ္ဍတွင် ဂျပန်နိုင်ငံ၏ နည်းပညာအထောက်အပံ့ရရှိရန် ရည်ရွယ်ကာသွားရောက် ခြင်းဖြစ်သည်။
ပုဂ္ဂိုလ်ရေး ဖိတ်ကြားမှုဖြင့် အစားအသောက်၊ အသီးအရွက်တွင် စားသုံးသူ အန္တရာယ်ဖြစ်စေမည့် ပိုးသတ်ဆေး၊ ဆိုးဆေး၊ တာရှည်ခံဆေး ပါမပါ ဓါတ်ခွဲစမ်းသပ်သည့်နေရာ၊ တိုင်းရင်းဆေးများတွင် တကယ်ညွန်းထားသည့် ဆေးများပါမပါ၊အန္တရာယ်ရှိမရှိသိနိုင်သည့် ဓါတ်ခွဲခန်းများအား လေ့လာခဲ့သည်ဟုဆိုသည်။
ယခုခရီးစဉ်သည် ၃ ကြိမ်မြောက်ဖြစ်ပြီး ဂျပန် ဝန်ကြီးချုပ် ရှင်ဇိုအာဘေးနှင့် မတွေ့ဖြစ်သော်လည်း ၎င်းတာဝန်ပေးထားသည့် လွှတ်တော်အမတ်တစ်ဦးနှင့် နှစ်နိုင်ငံဆက်ဆံရေး၊ မြန်မာနိုင်ငံအတွက် တတ်နိုင်သည့် အကူအညီပေးရေး ဆွေးနွေးခဲ့သည်။
''မြန်မာနိုင်ငံက လက်ရှိအပြောင်းအလဲတွေကို အားရကျေနပ်လို့ အကူအညီပေးမယ်လို့ ပြောပါတယ်။ မြန်မာနိုင်ငံက ရောက်ရှိနေတဲ့ ရခိုင်နှင့် အခြားတိုင်းရင်းသားတွေနဲ့ တိုင်းရင်းသားရေးရာ ကိစ္စတွေလဲ တွေ့ဆုံဆွေးနွေးဖြစ်ခဲ့ပါတယ်'' ဟု ဦးအေးသာအောင်က ပြောသည်။
အစိုးရသစ်အတွက်ကျူးကျော်များရှင်းလင်းပေးခြင်းဟု သမ္မတရုံးညွှန်မှူးပြော
By ဟိန်းကိုစိုး 
ရန်ကုန်၊ ဇန်နဝါရီ ၂၆။          ။အစိုးရအသစ်အတွက် ကျူးကျော်များကို စိတ်ရင်းစေတနာဖြင့်ရှင်းလင်းပေးနေခြင်း ဖြစ်သည်ဟု နိုင်ငံတော်သမ္မတရုံး ညွှန်ကြားရေးမှူးတစ်ဦးက ဇန်နဝါရီ ၂၆ရက်တွင် မဇ္ဈိမကိုပြောသည်။
လက်ရှိအစိုးရနှင့် အစိုးရသစ်အကြား အာဏာအလွှဲအပြောင်းကာလအတွင်း ကျူးကျော်များကို ရှင်းနေခြင်းနှင့် ပက်သက်ပြီး သမ္မတရုံးညွှန်ကြားရေးမှူး တစ်ဦးသို့ ဇန်နဝါရီ ၂၆ရက် နေ့လည် ၁၂နာရီခွဲအချိန်တွင် မဇ္ဈိမက ဖုန်းဖြင့်ဆက်သွယ်မေးမြန်းရာတွင် အထက်ပါအတိုင်း ပြန်လည်ဖြေကြားခဲ့ခြင်းဖြစ်သည်။
"""အခုရှင်းနေတဲ့ ကျူးကျော်တွေက အစိုးရပိုင်မြေတွေအပေါ်မှာဖြစ်လို့ အစိုးရကရှင်းနေတာ။ အတက်နိုင်ဆုံး နောက်အစိုးရလက်ထက် ထားခဲ့ရမယ့်အချိန်မှာ တက်နိုင်သမျှ ကျူးကျော်လိုပြဿနာအနည်းဆုံးဖြစ်အောင် စိတ်ရင်းစေတနာနဲ့ လုပ်နေတယ်လိုထင်ပါတယ်။"" ဟု သမ္မတရုံးအကြီးတန်းအရာရှိက ပြောသည်။"
နိုင်ငံပိုင်မြေများပေါ်ရှိ ကျူးကျော်များရှင်းလင်းခြင်းကို သက်ဆိုင်ရာတိုင်းအစိုးရများ၊ စည်ပင်သာယာရေးကော်မတီများနှင့် ပြည်ထောင်စုအစိုးရတို့က ညှိနှိုင်းဖြေရှင်းဆောင်ရွက်နေခြင်းလည်း ဖြစ်သည်ဟု ၎င်းကဆိုသည်။
ရန်ကုန်တိုင်းအတွင်း ဒဂုံဆိပ်ကမ်းမှကျူးကျော်နေထိုင်သူဟုယူဆရသူ မိသားစု ၇၀၏နေအိမ်များကို မြို့ပြနှင့် အိမ်ရာဖွံ့ဖြိုးရေးဦးစီးဌာနက ဇန်နဝါရီ ၂၃ရက်နံနက်တွင်လည်းကောင်း၊ မင်္ဂလာဒုံတို့ရှိ မင်္ဂလာဒုံစက်မှုဇုန်နှင့် မလွတ်ကင်းသည့်ကျူးကျော်နေထိုင်သူည်ဟုယူဆရသူ အိမ်ထောင်စု နှစ်ထောင်တို့ကို ဇန်နဝါရီလ ၂၆ရက် (ယနေ့မနက်ပိုင်း) တွင်စတင်ကာ ဖျက်သိမ်းခြင်းများပြုလုပ်နေသည်။
မန္တလေး ၊ပြင်ဦးလွင်ခရိုင်၊ပြင်ဦးလွင်မြို့နယ်၊ရပ်ကွက်ကြီး(၁၄)ညောင်နီကျေးရွာ တွင်လည်း ဇန်နဝါရီလ ၂၅ ရက် ညနေ ၄ နာရီတွင် အမှတ် ၉၅၈ ဆောက်လုပ်ရေးတပ်ခွဲမှ ညောင်နီကျေးရွာပိုင်မြေကိုဝင်ကာ ခြံစည်းရိုး ခတ်ခြင်းတို့ကို သက်ဆိုင်ရာ အာဏာပိုင်တို့က ဆောင်ရွက်နေသည်။
ရန်ကုန်တိုင်းတစ်ခုတည်းတွင်ပင် ကျူးကျော်နေထိုင်သူဟုယူဆရသူ တစ်သိန်းကျော်အထိ ရှိနေသည်။
"ကျူးကျော်ဖျက်သိမ်းမှုက အစိုးရအသစ်အတွက် စေတနာနှင့်ပြုလုပ်ပေးနေခြင်းဟုဆိုသည့်အပေါ် အာဏာ လွှဲပြောင်းရယူမည့် အမျိုးသားဒီမိုကရေစီအဖွဲ့ချုပ် ဗဟိုအလုပ်အမှူဆောင် ဦးဉာဏ်ဝင်းက "" လက်ရှိအစိုးရ လုပ်နေတာကို ကျွန်တော်တို့စိုးရိမ်ပြီးတော့တော့ စောင့်ကြည့်နေတာမဟုတ်ပါဘူး။ သတိထားပြီးတော့ ချဉ်းကပ် ဆောင်ရွက်နေပါတယ်။ သူတို့ပြောတဲ့ နောင်အစိုးရအတွက်ပြဿနာ နည်းအောင်လို့ တက်နိုင်သလောက်ကူညီ ဆောင်ရွက်ပေးတယ်ဆိုတာကိုလုံးဝလက်မခံပါဘူးခင်ဗျ။ ကိုယ့်အလုပ်ကိုယ်လုပ်ရမှာကို လုပ်ရမှာပါပဲ။""  ဟုဆိုသည်။"
ကျူးကျော်များကို ဖျက်သိမ်းနေခြင်းထက် ၎င်းတို့နှင့် သက်ဆိုင်သည့် အရေအတွက်၊ အချက်အလက်များကို အစိုးရ၏ အုပ်ချုပ်ရေးဝန်ထမ်းများထက် အရပ်ဖက်အဖွဲ့များဖြင့် နှစ်ဦးနှစ်ဖက်ယုံကြည်မှုရှိရေးဦးစားပေး ကောက်ယူသင့်သည်ဟု ရန်ကုန်တက္ကသိုလ် မြို့ပြအင်ဂျင်နီယာဌာန ဌာနမှူး ဒေါက်တာဉာဏ်မြင့်ကျော်က မဇ္ဈိမကိုပြောသည်။
"""အဓိကကျူးကျော်အချက်အလက်ကိုအတိအကျနီးပါးရဖို့ပဲ၊ နောက်ပြီးဖျက်မယ်ဆိုရင်လည်း သူတို့ကို အဆင်ပြေတဲ့နေရာမှာ ယာယီသဘော နေထိုင်နိုင်အောင် စီစဉ်ပေးသင့်တယ်။ အဲဒီလိုယာယီရွှေ့နေထိုင်ခိုင်းတဲ့ အချိန်မှာပဲ ရေရှည်အိမ်ရာ ပိုင်ဆိုင်နိုင်ဖို့ လက်လှမ်းမီတဲ့ဖြေရှင်းမှုတွေကိုဆောင်ရွက်ပေးဖို့လိုတယ်။"" ဟု၎င်းက အကြံပြုသည်။"
လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနကို ပြည်ထဲရေးဝန်ကြီး ဌာနအောက်သို့ပြောင်းရန်စီစဉ်
By ဦးလွင် 
နေပြည်တော်၊ ဇန်နဝါရီ ၂၆ ။         ။ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာန အနေဖြင့် လုပ်ငန်းဆောင်တာများ ပိုမိုထိရောက်စွာ လုပ်ဆောင်နိုင်ရန်အတွက် ပြည်ထဲရေးဝန်ကြီးဌာနအောက်တွင် ဦးစီးဌာနအဖြစ်ထားရှိ သွားမည်ဟု သိရသည်။
နိုင်ငံတော်သမ္မတရုံးမှ လွှတ်တော်ဥပဒေကြမ်းကော်မတီက ပြည်ထောင်စုလွှတ်တော်သို့ ဇန်နဝါရီ ၂၆ရက်တွင် ပေးပို့သော စာအရသိရသည်။
လုပ်ငန်းတာဝန်များ ထိရောက်စွာဆောင်ရွက်နိုင်ရန်နှင့် ဆက်စပ်ဦးစီးဌာနများအချင်းချင်း ဟန်ချက်ညီညီ ပူးပေါင်းဆောင်ရွက်နိုင်ရန်အတွက် လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနကို ပြည်ထဲရေးဝန်ကြီးဌာန အောက်တွင် ဦးစီးဌာနအနေဖြင့် ထားရှိလိုကြောင်း သမ္မတရုံးမှ ပေးပို့သော စာအရသိရသည်။
နိုင်ငံတော် ဘဏ္ဍာငွေ ကုန်ကျမှုကို လျှော့နိုင်ရန်နှင့် အမျိုးသားမှတ်ပုံတင်ရေးလုပ်ငန်းနှင့် နိုင်ငံသားမှတ်ပုံတင်ရေးလုပ်ငန်း၊ ပြည်သူအင်အားစရင်းကောက်ယူ ထိန်းသိမ်းရေလုပ်ငန်းတို့ကို ထိရောက်စွာ ကောက်ယူနိုင်ရေးတို့အတွက် ဖြစ်ကြောင်း သိရသည်။
ယင်းအပြင် နိုင်ငံတော်လုံခြုံရေးနယ်စပ်လုံခြုံရေး၊ တရားဥပဒေစိုးမိုးရေး၊ ရပ်ရွာအေးချမ်းသာယာရေးလုပ်ငန်းများ ထိရောက်စွာ လုပ်ကိုင်နိုင်ရေးအတွက်လည်ကောင်း၊ နယ်စပ်ဒေသတွင် နိုင်ငံခြားသာများ တရားမဝင် ခိုဝင်စိမ့်ဝင်မှုများအား ပြည်ထဲရေးဝန်ကြီးဌာန ကွပ်ကဲမှုအောက်ရှိ ဦးစီးဌာနများနှင့် ဟန်ချက်ညီစွာ လုပ်ဆောင်နိုင်ရန်အတွက် ဖြစ်ကြောင်း သိရသည်။
စာရိတ္တပြုပြင်မှုကိုသာဦးတည်ပြီး ပြစ်မှုကျူးလွန်သူများကိုအပြစ်ပေးရန် အကြံပြု
By မင်းမင်း 
နေပြည်တော်(ဇန်နဝါရီ ၂၆)။ ။ ပြစ်မှုကျူးလွန်သူများအား အကျင့်စာရိတ္တပြုပြင်မှုကိုသာဦးတည်ပြီး အပြစ်ပေးရန် ဒေါ်အောင်ဆန်းစုကြည်ဥက္ကဌအဖြစ်တာဝန်ယူထားသည့် တရားဥပဒေစိုးမိုးရေးနှင့် တည်ငြိမ်အေးချမ်းရေးကော်မတီက အကြံပြုထားသည်။
"""ပြစ်မှုကျူးလွန်သူများအား အပြစ်ပေးရာတွင် အကျင့်စာရိတ္တပြုပြင်မှုကို ဦးတည်ရပါမည်။ ပြစ်ဒဏ်ကျခံရသူများကိုလည်း နောက်နောင် ရာဇဝတ်မှု ကျူးလွန်ခြင်းမှ ကင်းလွတ်စေရန် အသက်မွေးဝမ်းကျောင်းလုပ်ငန်းများ သင်ကြားပေးပြီး လူ့အသိုင်းအဝိုင်းတွင် ဝင်ဆံ့နိုင်အောင် ဖန်တီးပေးရန် လိုပါသည်"" ဟု ကော်မတီက အကြံပြုထားသည်။"
တရားဥပဒေစိုးမိုးရေးနှင့် တည်ငြိမ်အေးချမ်းရေးကော်မတီ၏ သုံးသပ်အကြံပြုချက်များကို ကော်မတီဝင်ဖြစ်သူ အင်ဂျန်းယန်မဲဆန္ဒနယ်မှ ပြည်သူ့လွှတ်တော်အမတ် ဒေါ်ဒွဲဘူက ဇန်နဝါရီ ၂၆ရက်က ပြည်သူ့လွှတ်တော်အစည်းအဝေးတွင် ဖတ်ကြားခဲ့ခြင်း ဖြစ်သည်။
တရားစီရင်ရေးကဏ္ဍဖြစ်သည့် တရားရုံးများအား စောင့်ကြည့်လေ့လာရေးအတွက် လွတ်လပ်သည့်အဖွဲ့အစည်းများရှိသင့်ကြောင်းလည်း ကော်မတီက အကြံပြုထားသေးသည်။
အကြံပြုချက်စုစုပေါင်း ၁၁ချက်ပါဝင်သည့် ကော်မတီ၏ အကြံပြုချက်များအနက် တရားဥပဒေစိုးမိုးရေးအတွက် အဟန့်အတား၊ အနှောက်အယှက်ဖြစ်စေသော၊ ဥပဒေ၊ နည်းဥပဒေ၊ စည်းမျဉ်းစည်းကမ်း၊ အမိန့်၊ ညွှန်ကြားချက်၊ လုပ်ထုံးလုပ်နည်းတို့ကို အမြန်ဆုံးပြင်ဆင်သင့်က ပြင်၍ ပယ်ဖျက်သင့်က ပယ်ဖျက်ပြီး အသစ်ပြဌာန်းသင့်က ပြဌာန်းရပါမည်ဟုလည်း ပါရှိသည်။
ဥပဒေပြုရေးကဏ္ဍ၏ အခရာကျသော ပထမအကြိမ်လွှတ်တော်အစည်းအဝေးများမှာ ဇန်နဝါရီ ၂၉ရက်တွင် သက်တမ်းကုန်ဆုံးတော့မည်ဖြစ်ပြီး ဒေါ်အောင်ဆန်းစုကြည်ဦးဆောင်သည့် အမျိုးသားဒီမိုကရေစီအဖွဲ့ချုပ်(NLD)ပါတီအမတ်များ အများစုနေရာရလာမည့် ဒုတိယအကြိမ် လွှတ်တော်အစည်းအဝေးများကို လာမည့် ဖေဖော်ဝါရီ ၁ရက်တွင် စတင်ကျင်းပတော့မည်ဖြစ်သည်။
တရားဥပဒေစိုးမိုးရေးအတွက် စာသင်ကျောင်းများတွင် လူမှုကျင့်ဝတ်ဆိုင်ရာသဘောတရားများ၊ ဥပဒေပညာအခြေခံများကို သင်ခန်းစာတစ်ခုအဖြစ် ထည့်သွင်းသင်ကြားနိုင်ရန် စီစဉ်သင့်သည်ဟုလည်း ကော်မတီ၏ အကြံပြုစာတွင် ဖော်ပြထားသေးသည်။
နိုင်ငံအကြီးအကဲအာဏာလွှဲပြောင်းရေးအတွက်ထပ်မံဆွေးနွေး
By မဇ္ဈိမ 
ရန်ကုန်၊ ဇန်နဝါရီ ၂၆။          ။လက်ရှိအစိုးရမှ ရွေးကောက်ပွဲအနိုင်ရရှိသည့် အမျိုးသားဒီမိုကရေစီအဖွဲ့ချုပ်သို့ နိုင်ငံတော်အကြီးအကဲအာဏာလွှဲပြောင်းပေးနိုင်ရေး အစည်းအဝေးကို ယနေ့ မွန်းလွဲ ၁နာရီတွင် ပြန်ကြားရေးဝန်ကြီးဌာနရုံးတွင် ကျင်းပခဲ့သည်။
ယင်းအစည်းအဝေးသို့ ရွေးကောက်ပွဲအနိုင်ရပါတီ NLD ဖက်မှ ဗဟိုအလုပ်အမှူဆောင်များဖြစ်သည့် ဦးဝင်းထိန်၊ ဒေါက်တာမျိုးအောင်နှင့် ရန်ကုန်တက္ကသိုလ်ပါမောက္ခချုပ်ဟောင်း ဒေါက်တာ အောင်သူတို့တက်ရောက်ပြီး အစိုးရဖက်မှ သမ္မတရုံးဝန်ကြီး ဦးလှထွန်း၊ ပြန်ကြားရေးဝန်ကြီး ဦးရဲထွဋ်၊ သမ္မတရုံးညွှန်ကြားရေးမှူ း ဦးဇော်ဌေး အပါအဝင် ၅ဦးတို့က ဆွေးနွေးခဲ့ကြသည်။
အဆိုပါအစည်းအဝေးတွင် နိုင်ငံတော်အကြီးအကဲအာဏာလွှဲပြောင်းခြင်းအပြင်၊ ဝန်ကြီးဌာနများ၏ ဆောင်ရွက်ဆဲလုပ်ငန်းများအကြောင်းကို နှစ်ဖက်ဆွေးနွေးခဲ့သည်ဟု ပြန်ကြားရေးဝန်ကြီး ဦးရဲထွဋ်၏ လူမှုကွန်ယက်စာမျက်နှာမှသိရသည်။
နောင်ချို၊ ကုန်းမုံ့တောင်သူ ရ၀ဦး သိမ်းဆည်းခံမြေပြန်ရရေး ဆန္ဒပြတောင်းဆို
By အောင်ကိုဦး 
နောင်ချို၊ ဇန်နဝါရီ ၂၆ ။          ။ ရှမ်းပြည်နယ်မြောက်ပိုင်း၊ ကျောက်မဲခရိုင်၊ နောင်ချိုမြို့နယ်၊ ဘန့်ဘွေးကျေးရွာအုပ်စု၊ ကုန်းမုံ့ကျေးရွာရှိ ဒေသခံ ၇၀ ဦးက သိမ်းဆည်းမြေများပြန်လည်ရရှိရေးအတွက် ဇန်နဝါရီလ ၂၆ ရက် မွန်းလွဲ ၂ နာရီ ၃၀ မိနစ်က တောင်းဆိုခဲ့သည်။
ကော်ဖီစိုက်ခင်းစီမံကိန်းအတွက်ဟုဆိုကာ သိမ်းယူခဲ့သည့် ထိုမြေများကို ယခုအချိန်ထိ ကော်ဖီစိုက်ခင်းပြုလုပ်ခြင်းမရှိဘဲ အကွက်များရိုက်ထားပြီး၊ လွတ်နေသည့်မြေများကို ကြံများစိုက်ပျိုးလျက်ရှိသည်ဟု ဒေသခံတောင်သူများကဆိုသည်။ ထိုကြံများကို လက်ရှိတွင် အကျဉ်းဦးစီးဌာနမှအကျဉ်းသားများဖြင့်ခုတ်ယူလျက်ရှိသည်ဟု ဒေသခံများက ဆက်လက်ပြောဆိုသည်။
"""ဘယ်သူလာစိုက်လည်းမသိဘူး။ လက်ရှိတော့ အကျဉ်းဦးစီးက ခုတ်ယူနေတာတွေ့တယ်။ ပြီးတော့ မြေတွေကိုအကွက်ရိုက်ထားတယ်။ ကျွန်တော်တို့ဘာမှသိရဘူး။ ဒါကြောင့် ကျွန်တော်တို့ ဒီမြေတွေပြန်ရဖို့ တောင်းဆိုတာပါ။""ဟု ယာမြေ ၈ ဧကသိမ်းဆည်းခံထားရသူ ကိုတင့်နိုင်စိုးက မဇ္ဈိမကိုပြောသည်။"
"ကြံစိုက်ခင်းတာဝန်ကျ နောင်ချိုမြို့နယ် ဂယ်လောင်းအကျဉ်းစခန်းမှ ဝန်ထမ်းတစ်ဦးကို မေးမြန်းရာ ""မြေသိမ်းတာမသိမ်းတာ ကျွန်တော်တို့မသိဘူး။ ဒီကြံတွေခုတ်ဆိုလို့လာခုတ်တာ ကျန်တာဘာမှမသိဘူး။""ဟုပြောသည်။"
အဆိုပါသိမ်းဆည်းခံထားရသော ယာမြေများသည် ယခင်က စပါး၊ ပြောင်း၊ ပဲအမျိုးမျိုးတို့ စိုက်ပျိုးခဲ့ပြီး သိမ်းဆည်းစဉ်ကလည်း သီးနှံများစိုက်ပျိုးထားသည်ဟု ဒေသခံများကဆိုသည်။
"""သူတို့လာသိမ်းတော့ အားလုံးစိုက်ထားတယ်။ အဲဒါတွေကိုလည်း ဖျက်စီးခဲ့တယ်။ အဲဒီအတွက်လည်း အလျော်လိုချင်တယ်။ ရအောင်တောင်းပါမယ်။""ဟု ၈ ဧကသိမ်းဆည်းခံရသူ ဦးရွှေပွားကဆိုသည်။"
"၁၃ဧကသိမ်းဆည်းခံခဲ့ရသူ အသက် ၇၅ နှစ်အရွယ် ဒေါ်အုန်းက ""အမေတို့က ငွေမလိုဘူး။မြေပဲပြန်လိုချင်တယ်။ငွေလိုချင်ရင် ဓါးပြတိုက်မှာပေါ့။အမေ့သားတွေမြေးတွေကို ဒီမြေလေးတွေအမွေပေးချင်တယ်။""ဟုပြောသည်။"
အဆိုပါမြေများပြန်လည်ရရှိစေရန်အတွက် ၂၀၁၆ခုနှစ်၊ ဇန်နဝါရီလ ၁၅ ရက်က နိုင်ငံတော်သမ္မတ အပါအဝင် ဝန်ကြီးဌာနအသီးသီးကို စာတင်ထားပြီးလည်းဖြစ်သည်ဟု ဒေသခံများကဆိုသည်။
"သိမ်းဆည်းမြေပြန်လည်ရရှိရန် တောင်းဆိုသူများသည် သိမ်းဆည်းခံထားရသော မြေများထဲတွင် ""မြေပြန်လည်ရရှိရေး  ဒို့အရေး""ဟု ကြွေးကြော်ခဲ့ကြသည်။"
သိမ်းမြေပြန်လည်ရရှိရေးအတွက် တောင်းဆိုနေသူများ တစ်လအတွင်းအကြောင်းမထူးပါက မြေသိမ်းတိုက်ပွဲဆင်နွှဲသွားမည် ဟုလည်းဆိုသည်။
လာမည့်လွှတ်တော်တွင် မြေသိမ်းယာသိမ်းကိစ္စရပ်များကို အရေးကြီးလုပ်ငန်းစဉ် အဖြစ်ဖြေရှင်းရန် အကြံပြု
By ဦးလွင် 
နေပြည်တော်၊ဇန်နဝါရီ ၂၆ ။          ။ ဒုတိယအကြိမ်လွှတ်တော်သက်တမ်းတွင် မြေသိမ်း၊ ယာသိမ်းကိစ္စရပ်များကို အရေးအကြီးလုပ်ငန်း စဉ်အဖြစ် ဖြေရှင်းဆောက်ရွက်ရန် လိုအပ်ကြောင်း လယ်၊ယာမြေနှင့်အခြားမြေများ သိမ်းဆည်းခံရမှုများကြောင့် ပြည်သူများနစ်နာမှုမရှိစေရေး စုံစမ်းရေး ကော်မရှင်၏ အစီအရင်ခံစာ၌ အကြံပြုဖော်ပြထားသည်။
လယ်ယာမြေစုံစမ်းရေးကော်မရှင်၏ ဆောင်ရွက်ချက်များကြောင့် သိမ်းဆည်းသူများမှ ထိုက်သည့် မြေများ ပြန်လည်စွန့်လွှတ်ခြင်း၊ထိုက်သင့်သည့် လျော်ကြေငွေ ပမ ဏ ရရှိသော်လည်း လက်ရှိတွင်  ဖြေရှင်းဆောင်ရွက် ရန် အမှုတွဲပေါင်းခြောက်ထောင်ကျော် ကျန်ရှိနေကြောင်းလည်း အဆိုပါ အစီအရင်ခံစာ၌ ဖော်ပြ ထားသည်။
ပထမအကြိမ် လွှတ်တော်သက်တမ်းအတွင်း လယ်ယာမြေစုံစမ်းရေးကော်မရှင်၏  အမိန့်၊ညွှန်ကြား ချက်များနှင့်အကြံပြုချက်များကို အစိုးရ အဖွဲ့အဆင့်ဆင့်မှ   အောက်ခြေအထိ   ဆောက်ရွက်မှုအားနည်းခြင်း ၊ ချို့ယွင်းချက်များရှိခြင်းကြောင့် မြေသိမ်း၊ယာ သိမ်း ပြဿနာများ ပြီးပြတ်နိုင်မှုမရှိပဲ ကျန်ရှိနေခြင်းဖြစ်ကြောင်း အစီအရင်ခံစာ၌ ဖော်ပြထားသည်။
လယ်၊ယာမြေနှင့်အခြားမြေများ သိမ်းဆည်းခံရမှုများကြောင့် ပြည်သူများနစ်နာမှုမရှိစေရေး စုံစမ်းရေး ကော်မရှင်သည် ၂၀၁၆ခုနှစ်၊ဇန်နဝါရီလ (၂၁) ရက်နေ့အထိ လယ်၊ယာမြေ ပြဿနာအမှုတွဲပေါင်း (၁၉၈၃၆) ကို အစိုးရအဖွဲ့သို့ပေးပို့ခဲ့ပြီး အစိုးရအဖွဲ့၏ မြေအသုံးချမှုစီမံခန့်ခွဲမှုကော်မတီမှ အမှုတွဲပေါင်း(၁၂၉၇၀)မှုတွဲကို ဖြေရှင်းဆောင်ရွက်နိုင်ခဲ့ပြီး ဆောက်ရွက်ဆဲအမှုပေါင်း (၆၂၄၃)ရှိကြောင်းး အစီအရင်ခံစာ၌ ဖော်ပြထားသည်။
လယ်ယာမြေစုံစမ်းရေးကော်မရှင်က သိမ်းဆည်းခံလယ်၊ယာမြေများကို စုံစမ်းစစ်ဆေးရာတွင်(က) မြို့ပြ များတည်ဆောက်ရန် အတွက် သိမ်းစည်းခြင်း၊ (ခ)စက်မှုဇုန်များ တည်ဆောက်ရာအတွက် သိမ်းဆည်းခြင်း၊ (ဂ)တပ်မြေ အဖြစ်သိမ်းဆည်းခြင်း၊ (ဂ)နိုင်ငံတော်၏ စီမံကိန်းများဖြစ်သည့် ရထားလမ်း၊ကားလမ်း၊ လေယာဉ် ကွင်းများတိုးချဲ့ တည်ဆောင်ခြင်းမျာအတွက် သိမ်းဆည်းခြင်း၊ (ဃ)နိုင်ငံတော်၏ စက်ရုံများအတွက် သိမ်းဆည်း ခြင်း၊(င) စိုက်ပျိုး ရေး၊မွေးမြူရေးစီမံကိန်းများဆောင်ရွက်ရန် ပုဂ္ဂလိက ကုမ္ပဏီများသို့ မြေနေရာ ချထား ပေးရာ တွင် တောင် သူ များ၏  လုပ်ကိုင်ဆောင်ရွက်နေသည့် လယ်ယာမြေများပါရှိသွားခြင်း တို့ကို တွေ့ရကြောင်း အစီအရင်ခံစာ ဖော်ပြထားသည်။
စင်ကာပူက မြန်မာခရီးသွားဧည့်သည်တွေကို ပိုမိုလာစေချင်ဟုဆို
By အောင်သူရ 
ရန်ကုန်၊ ဇန်နဝါရီ ၂၆ ။           ။ မြန်မာနိုင်ငံမှ ခရီးသွားဧည့်သည်များ ပိုမိုလာရောက်လည်ပတ်ရန် စင်ကာပူက လိုလားနေပြီး လက်ရှိအချိန်တွင် မြန်မာဈေးကွက်အတွင်း အောင်မြင်မှုရရှိစေရန် အကောင်အထည်ဖော်သွားမည်ဟု မြန်မာ့ခရီးသွားလုပ်ငန်းနှင့် တိုက်ရိုက်ချိတ်ဆက်ကာ ခရီးသွားလုပ်ငန်းတိုးမြှင့်ခြင်းများ လုပ်ဆောင်နေသည့် စင်ကာပူခရီးသွားလုပ်ငန်းအဖွဲ့- Singapore Tourism Board ၏ ထိုင်း၊ မြန်မာရုံးခွဲဆိုင်ရာ ညွှန်ကြားရေးမှူးဖြစ်သူ Ms.Sherleen က မဇ္ဈိမကို ပြောသည်။
“မြန်မာနိုင်ငံက စင်ကာပူခရီးသွားလုပ်ငန်းအတွက် အလားအလာကောင်းလာတဲ့ ဈေးကွက်တစ်ခုပါ၊ ပြီးတော့ မြန်မာဧည့်သည်တွေက မိသားစုနဲ့ စုပေါင်းလှုပ်ရှားသွားလာရတာ ကြိုက်တယ်ဆိုတော့ စင်ကာပူက ဒါတွေအတွက် ပြည့်စုံတဲ့နေရာပါ။ ၂၀၁၆ခုနှစ်ကနေစပြီးတော့လည်း မြန်မာခရီးသွားဧည့်သည်တွေ ပိုပြီးလာရောက်လည်ပတ်ဖို့ ကျွန်မတို့ ယုံကြည်ပါတယ်” ဟု ၎င်းက ပြောသည်။
ထိုကဲ့သို့ အကောင်အထည်ဖော်သည့်နေရာတွင် သတင်းမီဒီယာများမှတစ်ဆင့် မြန်မာပြည်သူလူထုကို အသိပေးခြင်း၊ YourSingapore.mm facebook ကနေ ပြည်သူများထံသို့ ကြော်ငြာခြင်းမျိုးများကို လုပ်ဆောင်နေသည်ဟု သိရသည်။
စင်ကာပူခရီးသွားလုပ်ငန်းအဖွဲ့အနေနှင့် မြန်မာနိုင်ငံ၏ နိုင်ငံရေးအပြောင်းအလဲဖြစ်စဉ်များမှ နိုင်ငံ၏ စီးပွားရေးအားကောင်း လာစေရန် ယုံကြည်နေပြီး ပြည်သူများ၏ သုံးစွဲမှုပမာဏသည်လည်း မြင့်တက်လာနိုင်သည်ဟု ခန့်မှန်းထားသည်။
“စီးပွားရေးအရ ရှုမြင်သုံးသပ်မှုတွေက အကောင်းဘက်ဘက်မှာရှိနေမယ်လို့ တကယ့်ကို ယုံကြည်ထားပါတယ်၊ ဒါက မြန်မာနဲ့ စင်ကာပူနှစ်နိုင်ငံအတွက် မျှမျှတတကို အကျိုးရှိလာစေမှာဖြစ်တယ်လို့ ကျွန်မအနေနဲ့ မျှော်လင့်နေပါတယ်” Ms.Sherleen က ဖြည့်စွပ်ပြောဆိုထားသည်။
စင်ကာပူခရီးသွားလုပ်ငန်းအဖွဲ့၏ မှတ်တမ်းများအရ ၂၀၁၄ခုနှစ်အတွင်း မြန်မာနိုင်ငံမှ စင်ကာနိုင်ငံသို့ လာရောက် လည် ပတ်သူစုစုပေါင်း ၁၁၂၀၀၀ ကျော်ရှိနေပြီး ၂၀၁၅ ခုနှစ်အတွင်း အရေအတွက်များကိုတော့ လက်ရှိအချိန်အထိ တရားဝင် ထုတ်ပြန်ထားခြင်းမရှိသေးပေ။
မြန်မာနိုင်ငံမှ ခရီးသွားဧည့်သည်များအနေနှင့် တစ်ခြားနိုင်ငံမှ ဧည့်သည်များထက် ပိုမိုအချိန်ကြာမြင့်စွာ တည်းခိုနေထိုင် ကြကာ အများဆုံး ၉ ရက်အထိ နေထိုင်လေ့ရှိပြီး ထိုခရီးစဉ်တစ်ခုလုံးအတွက် ခရီးသည်တစ်ဦးလျှင် ပျမ်းမျှ စင်ကာပူ ဒေါ်လာ တစ်ထောင်ကျော်သုံးစွဲလေ့ရှိကြောင်း စင်ကာပူခရီးသွားလုပ်ငန်းအဖွဲ့က ပြောသည်။
စင်ကာပူနိုင်ငံအတွင်းသို့ နိုင်ငံတကာမှ ဧည့်သည်အများအပြား လည်ပတ်လေ့ရှိပြီး ၂၀၁၄ ခုနှစ်စာရင်းများအရ နိုင်ငံခြား သားဧည့်သည်ပေါင်း ၁၅ သန်းကျော်ဝင်ရောက်ခဲ့သည်ဟု သိရသည်။ စင်ကာပူနိုင်ငံသို့ အရှေ့တောင်အာရှနိုင်ငံများမှ သွားရောက်လည်ပတ်မှုများအနက် အင်ဒိုနီးရှား၊ မလေးရှားနှင့် ထိုင်းနိုင်ငံတို့သည် ထိပ်ဆုံးတွင် ရှိနေပြီး မြန်မာနိုင်ငံအနေ နှင့်လည်း စင်ကာပူနိုင်ငံအတွင်းရှိနေစဉ် ရက်ကြာမြင့်နေထိုင်ခြင်းကြောင့် တန်ဘိုးမြင့် ဈေးကွက်တစ်ခုဖြစ်လာသည်ဟု စင်ကာပူခရီးသွားလုပ်ငန်းအဖွဲ့က ပြောဆိုထားသည်။
လွှတ်တော်အမတ်များ အင်္ဂလိပ်စာသင်ယူလိုလျှင် နိုင်ကျဉ်းဟောင်းများကူညီမည်
By ဇော်ခမ်းဟိန်း 
ရန်ကုန်၊ဇန်နဝါရီ ၂၆ ။       ။ လွှတ်တော်အမတ်များလိုအပ်၍ အင်္ဂလိပ်စာသင်ယူလိုလျှင် နိုင်ကျဉ်းဟောင်းများက ကူညီပေးမည်ဟု နိုင်ကျဉ်းဟောင်းများက ရွေးကောက်ခံထားရသည့် အမတ်များနှင့် ဇန်နဝါရီ ၂၃ ရက်နေ့က မြို့မကျောင်းလမ်းရှိ အိုရီယန်တယ်ဟောက်စ်၌ အလွတ်သဘောတွေ့ဆုံပွဲတွင် ပြောကြားသည်။
ပွင့်လင်းမြန်မာ့ရှေ့ဆောင်အဖွဲ့မှ နိုင်ကျဉ်းဟောင်း ကိုဉာဏ်က ယခုတွေ့ဆုံမှုမှာ အလွတ်သဘောသာ ဖြစ်ပြီး မတွေ့တာကြာပြီဖြစ်သည့် သူငယ်ချင်းဟောင်းများ တွေ့ဆုံစကားပြောခြင်းသာ ဖြစ်သည်ဟု ဆိုသည်။
''ပြီးခဲ့တဲ့လွှတ်တော်သက်တမ်းမှာ စောင့်ကြည့်လေ့လာခဲ့တဲ့အကြောင်းပြောကြတယ်။ ကျွန်တော်တို့ စာအုပ် စာတမ်း ထုတ်ထားတာတွေပေးတယ်၊ အမတ်တွေလိုအပ်လို့ အင်္ဂလိပ်စာသင်တန်းတက်ချင် ရင် နိုင်ကျဉ်းဟောင်းတွေက အကူအညီပေးဖို့ပြောဖြစ်ကြတယ်။''ဟု လွှတ်တော်စောင့်ကြည့်ရေး လုပ်နေသည့် ကိုဉာဏ်က ပြောကြားသည်။
စမ်းချောင်းမြို့နယ်မှ ပြည်သူ့လွှတ်တော်ရွေးချယ်ခံထားရသည့် ကိုဘိုဘိုဦးက လွှတ်တော်စတက်လျှင် နိုင်ငံရေးအကျဉ်းသားဟောင်းအမတ်များက နိုင်ငံရေးအကျဉ်းသားများကိစ္စ မည်သို့စတင်ကိုင်တွယ် မည်ဆိုတာ အတည်ပြုရန်ခက်ခဲသေးကြောင်း မဇ္ဈိမသို့ပြောသည်။
''၂၃ ရက်နေ့က အလွတ်သဘောတွေ့ဆုံကြတာပါ။ ဆွေးနွေးပွဲမဟုတ်ပါဘူး။ ခုမှလွှတ်တော်တက်ဖို့ မှတ်ပုံတင်တုန်းရှိပါသေးတယ်။ ပြည်သူ့လွှတ်တော် အမျိုးသားလွှတ်တော်ခေါ်ပြီးမှ ဖြည်းဖြည်းချင်း ပါတီ ဂိုက်လိုင်းနဲ့ ချိန်ငြိပြီးမှ ဘယ်လိုဆောင်ရွက်ကြမယ်ဆိုတာ သွားပါမယ်။ အစည်းအဝေးလုပ်ပြီးမှ လက်ရှိထောင်ထဲရောက်နေတဲ့ နိုင်ကျဉ်းတွေကိစ္စလုပ်ဆောင်နိုင်မှာပါ။'' ဟု ၎င်းက ပြောကြားသည်။
လဝက ကို ပြည်ထဲရေးဝန်ကြီးဌာနအောက် ထားရန်စီစဉ်မှု ပြည်ထောင်စုလွှတ်တော်တွင် အစီအရင်ခံမည်
By ဦးလွင် 
နေပြည်တော် ၊ ဇန်နဝါရီ ၂၆ ။          ။ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနကို ပြည်ထဲရေးဝန်ကြီးဌာနသို့ အောက်သို့ ပြောင်း ရန်စီစဉ်မှုကို ပြည်ထောင်စုလွှတ်တော်၏ ဥပဒေကြမ်းကော်မတီက မနက်ဖြန်တွင် ကျင်းပသည့် ပြည်ထောင်စု လွှတ်တော်အစည်းအဝေးတွင် အစီအရင်ခံစာတင်သွင်းသွားမည်ဖြစ်ကြောင်း ယင်းဥပဒေကြမ်းကော်မတီမှ သိရသည်။
ဥပဒေကြမ်းကော်မတီသည် ယခု ကျင်းပနေသည့် လွှတ် တော်သက်တမ်းအတွင်း ပြည်ထောင်စုလွှတ်တော်၏ အတည်ပြုချက်ရယူဖို့အတွက် အချိန်လုံလောက်မှု ရှိမရှိ ကို နိုင်ငံရေးပါတီများ၏ သဘောထားကို ရယူ၍ မနက်ဖြန်တွင် ပြည်ထောင်စုလွှတ်တော်တွင် အစီရင်ခံစာတင် သွင်းသွာမည်ဖြစ်ကြောင်း ဥပဒေကြမ်း ပူးပေါင်းကော်မတီဝင် ဦးသိန်းထွန်းဦးကပြောသည်။
“ဒီဟာကို ပြည်ထောင်စုလွှတ်တော်ရဲ့ အတည်ပြုချက် ရယူဖို့ အချိန်လုံလောက်ခြင်း ရှိမရှိဆိုတဲ့ ဟာကို နိုင်ငံရေးပါတီတွေရဲ့ ကိုယ်စားလှယ်တွေရဲ့ ပြောပြချက်ကို အစီအရင်ခံစာမှာ ထည့် သွင်းပြီးတော့ မနက်ဖြန်လောက်မှာ ကိုယ် တင်ပေးလိုက်မှာဖြစ်ပါတယ် “ ဟု ၎င်းက ပြောကြားသည်။
နိုင်ငံတော် သမ္မတသည် ပြည်ထောင်စုလွှတ်တော် နာယကထံသို့ ဇန်နဝါရီ ၂၂ ရက်စွဲဖြင့် လူဝင်မှုကြီးကြပ်ရေးနှင့်ပြည်သူ့အင်အားဝန်ကြီးဌာနကို ပြည်ထဲရေးဝန်ကြီးဌာနသို့ အောက်သို့   ပြောင်းရွှေ့လိုကြောင်း နှင့်မည်သို့ကြောင့်ပြောင်းရွှေ့လိုကြောင်းကိုစာရေးသား၍ သဝဏ်လွှာပေးပို့ခဲ့သည်။
အဆိုပါ သဝဏ်လွှာအပေါ်ကို ပြည်ထောင်စုလွှတ်တော်၏ ဥပဒေကြမ်းပူးပေါင်းကော်မတီက အစီအရင် ခံစာတင်သွင်းနိုင်ရန်အတွက် နိုင်ငံရေးပါတီ ၁၈ ပါတီမှ ကိုယ်စားလှယ်များနှင့် တပ်မတော်သား လွှတ်တော်ကိုယ်စားလှယ်များကို ဖိတ်ကြား၍ လွှတ်တော်ဒုတိယဥက္ကဌ ဦးနန္ဒကျော်စွာဦးဆောင်၍ဇန်နဝါရီ ၂၆ ရက်နေ့တွင် အစည်းအဝေးတစ်ရပ်ပြုလုပ်ခဲ့သည်။
တအာင်းတပ်သား ၁၀ဦးကို RCSS ပြန်လွှတ်ပေးလိုက်ပြီ
By ဖနိဒါ 
ချင်းမိုင်၊ ဇန်နဝါရီ ။           ။ ရှမ်းပြည်ပြန်လည်ထူထောင်ရေးကောင်စီ(RCSS) က တိုက်ပွဲအတွင်း ဖမ်းဆီးထားသော တအာင်း အမျိုးသားလွတ်မြောက်ရေးတပ်မတော်(TNLA) တပ်သား ၁၀ ဦးအား ပြန်လည် လွတ်ပေးခဲ့ပြီဟု RCSS က ပြောသည်။
ဇန်နဝါရီလ ၂၃ ရက်က ရှမ်းပြည်နယ် ကျောက်မဲမြို့နယ် လွယ်ဆာကျေးရွာအတွင်း TNLA နှင့် RCSS တို့ တိုက်ပွဲဖြစ်ပွားခဲ့ပြီးနောက် ၎င်းတို့ ဖမ်းဆီးထားသော TNLA တပ်ဖွဲ့ဝင် ၁၀ ဦး အား ပြန်လည် လွတ်ပေးခဲ့ခြင်းဖြစ်သည်ဟု RCSS မှ ပြောရေးဆိုခွင့်ရှိသူ ဒုဗိုလ်မှူးကြီး စိုင်းလက ပြောသည်။
RCSS က ဖမ်းဆီးထားသော ရွာသား ၁၀ ဦးကို မိုင်းဝီးကျေးရွာတွင် ရပ်မိရပ်ဖများ၊ သံဃာတော်များ ရှေ့တွင် TNLA တပ်သားများ ဖြစ်ကြောင်း ရှင်းပြ၍ ပြန်လည် လွတ်ပေးခဲ့ခြင်း ဖြစ်ကြောင်း ၎င်းက မဇ္ဈိမကို ပြောသည်။
“ကျွန်တော်သိတာတော့ ရွာသားမဟုတ်ဘူး။ TNLA တပ်သားတွေပါ။ သူတို့ကို တိုက်ပွဲ အတွင်းမှာ ဖမ်းမိတယ်။ ကျနော်တို့အတွက် ဝန်ထုတ်ဝန်ပိုးဖြစ်နေတယ်။ အကျိုးလည်း မရှိပါဘူး။ သူတို့ဆီက လိုချင်တဲ့ သတင်းချက်အလက်တွေ ရပြီ ဆိုတော့ ရွာသူရွာသားရှေ့မှာ ရပ်မိရပ်ဖ ရှေ့မှာ လွတ်ပေး လိုက်တာ။ ကျနော်တို့ ဘယ်လို ဖမ်းမိတယ်။ ဘယ်တပ်မှာနေကြတယ်ဆိုတာ ရှင်းပြပြီးတော့ လွှတ်ပေးလိုက်တယ်”ဟု သူက ပြောသည်။
သို့သော် TNLA ကမူ လွယ်ဆာကျေးရွာ လူကြီး အပါအဝင် ၁၀ ဦးသည် TNLA တပ်တပ် ဖွဲ့ဝင်များ မဟုတ်ကြောင်းနှင့် တပ်ဖွဲ့နှင့်လည်း ပတ်သက်မှုမရှိကြောင်း TNLA က ပြန်ကြားရေးတာဝန်ခံ မိုင်အိုက်ကျော်က ပြောသည်။
“ရွာသား ၁၀ ဦးကို အဲနားမှာရှိတဲ့ ကျေးရွာသံဃာတွေကို ခေါ်ပြီးတော့ သူတို့ကရှင်းတယ်။ သူတို့က TNLA စစ်သားဖြစ်လို့ ဖမ်းတာဆိုပြီး လိမ်လည်ပြီးမှ ပြန်ချမှပြတယ်။ အဲဒီ ရွာလူကြီးအပါအဝင် ၄ ဦးနဲ့ ရွာသား ၆ ဦးက ကျနော်တို့နဲ့ ပတ်သက်မှု မရှိဘူး”ဟု သူက မဇ္ဈိမကို ပြောသည်။
RCSS က ဖမ်းဆီးသွားသော ရွာသား ဦးအိုက်အိုင်၊ ဦးအိုက်လင်း၊ ဦးကျန်မင်း၊ ဦးဆိုင်အိုင်၊ ဦးညီလူ၊ ဦးတုံပ၊ ဦးအိုက်ကြိုး၊ ဦးမောင်စိန်၊ ဦးမြကျော်၊ ဦးအိုက်ကြာနှင့် ဦးမောင်ညိုတို့ ၁၁ ဦးကို ဇန်နဝါရီလ ၁၈ ရက်က ဖမ်းဆီးကြိုးတုတ်၍ ခေါ်ဆောင်သွားခဲ့သော်လည်း ထိုနေ့တွင် ဦးမောင်ညိုက လမ်းခရီးတွင် ဖျားနာလာသဖြင့် ပြန်လည် လွတ်ပေးခဲ့ကြောင်း TNLA က သတင်းထုတ်ပြန်ထားသည်။
ဇန်နဝါရီလ ၁၇ ရက်မှ ၁၉ ရက်ထိ TNLA နှင့် RCSS တို့ နှစ်ဖက် တိုက်ပွဲ ဖြစ်ပွားခဲ့ပြီးနောက် ယနေ့ထိတိုက်ပွဲ ပြန်လည် ဖြစ်ပွားခြင်း မရှိသလို၊ အစိုးရ စစ်တပ်နှင့်လည်း ဇန်နဝါရီလ ၂၄ ရက်က တိုက်ပွဲ ဖြစ်ပွားပြီးနောက် ယနေ့ထိ တိုက်ပွဲ ဖြစ်ပွားမှု မရှိဟု TNLAက ဆိုသည်။ သို့သော် အစိုးရ စစ်တပ်၏ စစ်တပ်အင်အား တိုးမြင့်မှုများ ဆက်လက် ရှိနေဆဲ ဖြစ်သည်ဟု မိုင်အိုက်ကျော်က ဆိုသည်။
“ထိတွေ့မှု မရှိလို့တိုက်ပွဲတော့ မရှိတာ။ ထိုးစစ်က ပိုပြီးများလာတယ်။ ၂၄ ရက်က နမ်ဆန်ဘက် အစိုးရ စစ်တပ်အင်အား ၁၀၀ ကျော် ထပ်တိုးထားတာ ရှိတယ်။ တရွာခြား နှစ်ရွာခြား နီးနီးကပ်ကပ်တော့ ရှိနေပြီးတော့ တဖက်က ဝင်လာရင်တေ့ တိုက်ပွဲက အချိန် မရွေးဖြစ်နိုင်မဲ့အနေအထားတော့ ရှိနေတယ်”ဟု သူက ပြောသည်။
လွယ်ဆာကျေးရွာလူကြီး အပါအဝင် ၄ ဦးအား RCSS က TNLA နှင့် အဆက်အသွယ်ရှိသည်ဟု စွပ်စွဲကာ ဖမ်းဆီးခေါ်ဆောင်သွားခဲ့ပြီး ကျန် ၇ ဦးကိုလည်း ပေါ်တာအဖြစ် အတင်းအဓမ္မ ဖမ်းဆီးခေါ်ဆောင်သွားခဲ့သည်ဟု တအာင်းအမျိုးသမီးအဖွဲ့အစည်းကလည်း ဇန်နဝါရီလ ၂၀ ရက်က သတင်းထားထုတ်ပြန်ခဲ့သည်။
တိုက်ပွဲ ဖြစ်ပွားခဲ့သော ဇန်နဝါရီလ ၁၇ ရက်မှ စတင်၍ ထွက်ပြေးတိမ်းရှောင်နေရသော လွယ်ဆာ ကျေးရွာသား ၂၀၀ ကျော်သည် ယနေ့ထိ မိုင်းလုံမြို့နယ်နှင့် မိုးကုတ်မြို့ အရှေ့ဘက် အုဌ်ဖိုလ် ဘုန်းကြီးကျောင်းတွင် ခိုလှုံနေရဆဲ ဖြစ်သည်ဟု သိရသည်။
လွှတ်တော်တွင်းရော၊ ပြင်ပမှာပါ ပြည်သူ့အကျိုးသယ်ပိုးဖို့ အနိုင်ရအမတ်များကို ဦးဌေးဦးညွှန်ကြား
By မင်းမင်း 
နေပြည်တော်(ဇန်နဝါရီ ၂၆)။ ။ ပြည်သူလူထုအကျိုးစီးပွားအတွက် လွှတ်တော်အတွင်းသာမက လွှတ်တော်ပြင်ပမှာပါ ကြိုးပမ်းဆောင်ရွက်ကြရန် ပြည်ထောင်စုကြံ့ခိုင်ရေးနှင့်ဖွံ့ဖြိုးရေးပါတီမှ ရွေးကောက်ပွဲအနိုင်ရ လွှတ်တော်အမတ်များကို ပါတီ၏ ပူးတွဲဥက္ကဌဖြစ်သူ ဦးဌေးဦးက ညွှန်ကြားလိုက်သည်။
လာမည့် ဖေဖော်ဝါရီ ၁ရက်တွင်စတင်မည့် ဒုတိယအကြိမ်လွှတ်တော်သို့တက်ရောက်ရန် ရောက်ရှိနေသည့် အနိုင်ရအမတ်များအား ဇန်နဝါရီ ၂၅ရက်က ပါတီဌာနချုပ်တွင် ကြိုဆို၊ မိတ်ဆက်တွေ့ဆုံပွဲပြုလုပ်စဉ် ဦးဌေးဦးက ညွှန်ကြားလိုက်ခြင်း ဖြစ်သည်။
"""ပြည်သူများအကျိုးအတွက် လွှတ်တော်အတွင်းသာမက လွှတ်တော်ပြင်ပတွင်ပါ လူမှုရေးအဖွဲ့အစည်းများ၊ ပြည်သူများ၊ ပါတီဝင်များနှင့်အတူ စည်းလုံးညီညွတ်စွာဖြင့် ကြိုးပမ်းဆောင်ရွက်သွားကြရန်"" ဟု အနိုင်ရပါတီဝင်အမတ်များကို ဦးဌေးဦးက အဖွင့်အမှားစကားပြောခဲ့ကြောင်း ပါတီ၏ တရားဝင်ဝက်ဆိုက်ဒ်စာမျက်နှာတွင် ဖော်ပြထားသည်။"
ပြည်ထောင်စုကြံ့ခိုင်ရေးနှင့်ဖွံ့ဖြိုးရေးပါတီသည် နိုဝင်ဘာရွေးကောက်ပွဲရလဒ်အရ ပြည်သူ့လွှတ်တော်တွင် ၃၀ဦး၊ အမျိုးသားလွှတ်တော်တွင် ၁၁ဦး အနိုင်ရရှိထားသည်။
မိတ်ဆက်တွေ့ဆုံပွဲအခမ်းအနားသို့ ပါတီ၏ ပူးတွဲဥက္ကဌ ဦးဌေးဦးအပါအဝင် အထွေထွေအတွင်းရေးမှူး ဦးတင်နိုင်သိန်း၊ တွဲဖက်အထွေထွေအတွင်းရေးမှူး ဦးသက်နိုင်ဝင်း၊ ဗဟိုအကြံပေး ဦးသိန်းဆွေနှင့် ဗဟိုအတွင်းရေးမှူးများ၊ ဗဟိုအလုပ်အမှုဆောင်များလည်း တက်ရောက်ခဲ့သည်ဟု ဆိုသည်။
"အဆိုပါ ကြိုဆို၊ မိတ်ဆက်တွေ့ဆုံပွဲအခမ်းအနားတွင် ဦးဌေးဦးမှ အဖွင့်အမှာစကားပြောကြားရာတွင် ""လွှတ်တော်ကိုယ်စားလှယ်များသည် ပါတီမှ နိုင်ငံတော်နှင့် ပြည်သူများအတွက် ဦးတည်ချမှတ်ထားသော ရည်မှန်းချက်၊ မူဝါဒ၊ လုပ်ငန်းစဉ်များအား သက်ဝင်ယုံကြည်ကြသည့်အတွက် ပါတီဝင်အဖြစ် ခံယူထားကြသူများ ဖြစ်ကြပြီး မဲဆန္ဒနယ်မြေအလိုက် ပြည်သူများကလည်း မိမိတို့နယ်မြေနှင့် နယ်မြေလူထုအကျိုးအတွက် ဆောင်ရွက်ကြမည်ဟု ယုံကြည်မျှော်မှန်းကာ ရွေးချယ်ထားကြသူများ ဖြစ်ကြပါကြောင်း"""
"""စဉ်ဆက်မပြတ် ဆောင်ရွက်ကြရသော နိုင်ငံတော်တည်ငြိမ်အေးချမ်းရေး၊ နိုင်ငံသားများ၏ လူမှုစီးပွားရေး၊ ဘဝမြင့်မားတိုးတက်ရေးတို့အတွက် စနစ်သစ်ပြောင်းလဲကျင့်သုံးရန် ပြင်ဆင်သည့်ကာလ၊ ပါတီစုံဒီမိုကရေစီကျင့်စဉ်နှင့်အညီ ပြောင်းလဲကျင့်သုံးသည့်ကာလ၊ ပါတီစုံဒီမိုကရေစီ ရှင်သန်ခိုင်မာပြီး ငြိမ်းချမ်းသာယာစွာဖြင့် လူမှုစီးပွားရေးဘဝ မြင့်မားတိုးတက်ရေးတို့အတွက် ကြိုးပမ်းဆောင်ရွက်သောကာလများတွင် အခြေအနေပေးသည့်အတိုင်း ပါဝင်ဆောင်ရွက်ကြသူများ ဖြစ်ကြပါကြောင်း"" ဦးဌေးဦးက ပြောဆိုခဲ့သည်ဟုလည်း ပါတီ၏ ဝက်ဆိုက်ဒ်စာမျက်နှာတွင် ဖော်ပြထားသေးသည်။"
လွှတ်တော်တွင် သမ္မတဦးသိန်းစိန် မိန့်ခွန်းပြောမည်
By မင်းမင်း 
နေပြည်တော်(ဇန်နဝါရီ ၂၇)။ ။ သမ္မတဦးသိန်းစိန်သည် ဇန်နဝါရီ ၂၈ရက် ပြည်ထောင်စုလွှတ်တော်တွင် မိန့်ခွန်းပြောကြားမည်ဖြစ်ကြောင်း သမ္မတရုံးအကြီးတန်းအရာရှိတစ်ဦးက အတည်ပြုပြောကြားသည်။
ပထမအကြိမ်လွှတ်တော်သက်တမ်းသည် ဇန်နဝါရီ ၂၉ရက်တွင် ကုန်ဆုံးမည်ဖြစ်ပြီး သက်တမ်းမကုန်ခင် တစ်ရက်အလိုတွင် သမ္မတဦးသိန်းစိန်က မိန့်ခွန်းလာရောက် ပြောကြားမည် ဖြစ်သည်။ မိန့်ခွန်းပြောကြားရန် လွှတ်တော်သို့ သဝဏ်လွှာ ပေးပို့ထားပြီးလည်း ဖြစ်သည်။
ဒုတိယအကြိမ်လွှတ်တော်သက်တမ်းသည် ဖော်ဖော်ဝါရီ ၁ရက်တွင် စတင်မည်ဖြစ်ပြီး အမတ်သစ်များအနေဖြင့် ဇန်နဝါရီ ၂၇ရက်မှ ၂၉ရက်နေ့အထိ ၃ရက်ကြာ လေ့လာသူများအဖြစ် တက်ရောက်ကြရန် လွှတ်တော်ရုံးများက အသိပေးထားသည်။
သံယံဇာတတူးဖော်သည့် စက်ယန္တရားပေါင်းစုံ တစ်သောင်းကျော် ဖားကန့်တွင်တွေ့ရှိ
By ဟိန်းကိုစိုး 
ရန်ကုန်၊ ဇန်နဝါရီ ၂၇ ။ ။ ဖားကန့်ဒေသအတွင်း သယံဇာတတူးဖော်သည့် စက်ယန္တရားပေါင်းစုံ အစီးရေတစ်သောင်းကျော် တွေ့ရှိထားသည်ဟု ကချင်ပြည်နယ်အစိုးရအဖွဲ့ အတွင်းရေးမှူး ဦးဇော်သိန်းက ဇန်နဝါရီ ၂၇ရက်တွင် မဇ္ဈိမသို့အတည်ပြု ပြောကြားသည်။
"""အဖွဲ့ပေါင်းစုံ၊ ဌာနပေါင်းစုံက ကွင်းဆင်းပြီးစာရင်းယူတာ စက်ယန္တရားပေါင်းစုံ အစီးရေ တစ်သောင်းကျော် ရှိတယ်။ မှတ်ပုံတင်ပေးဖို့ ဌာနပေါင်းစုံက ဆင်းစစ်တာပါ။ မှတ်ပုံတင်မယ့်ကိစ္စကိုတော့သူ့သက်ဆိုင်ရာ ဌာနကနေ လုပ်ပေးဖို့ပြင်ပါလိမ့်မယ်။ ပြည်ထောင်စုအစိုးရက ဘာညွှန်ကြားလဲဆိုတာကိုတော့ ပြည်ထောင်စုအစိုးရကိုပဲမေးလိုက်ပါ။"" ဟု ၎င်းကဆိုသည်။"
ပြည်နယ်အစိုးရအဖွဲ့အတွင်းရှိ ဌာနပေါင်းစုံပါဝင်သည့် ကော်မတီက ဇန်နဝါရီလ ၂၄ရက်နေ့တွင် လုပ်ကွက်များ အတွင်း မြေပြင်ကွင်းဆင်းကာ ယန္တရားစားရင်းကို ကောက်ယူခဲ့ခြင်းလည်းဖြစ်သည်ဟု ဦးဇော်သိန်းက ပြောသည်။
စစ်ဆေးတွေ့ရှိသည့် ယန္တရားတစ်သောင်းကျော်မှ အားလုံးသည် မှတ်ပုံတင်ထားခြင်းရှိမရှိကိုမူ အစည်းအဝေး ဝင်ရောက်တော့မည်ဖြစ်သည့်အတွက် မဇ္ဈိမသို့ ပြန်လည်ဖြေကြားပေးနိုင်ခြင်းမရှိခဲ့ပေ။
ယင်းတွေ့ရှိသည့် စက်ယန္တရားအရေအတွက်သည် ရန်ကုန်တိုင်းအတွင်း မော်တော်ယာဉ်လိုင်းပေါင်းစုံကြီးကြပ် ထိန်းသိမ်းရေးကော်မတီအောက်ရှိ မှတ်ပုံတင်ပြီးလိုင်းကားအစီးရေ ၅၀၀၀ခန့်၏ နှစ်ဆခန့်ရှိနေသည်။
ဖားကန့်ဒေသတွင်တွေ့ရှိထားသည့် စက်ယန္တရားများကိုမှတ်ပုံတင်နိုင်ရေးနှင့် ပက်သက်ပြီးပြည်နယ် ကုန်းလမ်းပို့ဆောင်ရေးညွှန်ကြားမှုဦးစီးဌာန (၀၇၄ ၂၀၂၆၁) ဦးစီးမှူးသို့ဆက်သွယ်မေးမြန်းရာ ပြန်လည်ဖြေကြားခြင်းမရှိပေ။
ဖားကန့်ဒေသတွင် ၂၀၁၅ ခုနှစ်အတွင်းမှာပင် မြေစာပုံပြိုကျမှု အနည်းဆုံး ၃၇ကြိမ်ရှိခဲ့သည်ဟု ကချင် ပြည်နယ်မှ အမျိုးသားလွှတ်တော် အမတ်တစ်ဦးက ၂၀၁၅နှစ်ကန်ပိုင်းက ပြောဆိုထားပြီး မြေစာပုံပြိုကျမှုကြောင့် လူပေါင်းရာဂဏန်းထိ သေဆုံးခဲ့ရသည်။
ယင်းကိစ္စဖြေရှင်းရန် လွှတ်တော်ကမေးခွန်းမေးမြန်းခြင်းကိုလည်း သတ္တုတွင်းဝန်ကြီးဌာန၊ ဒုဝန်ကြီး ဦးသန်းထွန်းအောင်က လုံခင်း၊ ဖားကန့်ရတနာနယ်မြေတွင် ကျောက်စိမ်းတူးဖော်ခြင်း လုပ်ငန်းလုံးဝရပ်နားခြင်း (သို့မဟုတ်) ထိုဒေသအား ပုဒ်မ ၁၄၄ထုတ်ပြန်ကာ ရဲတပ်ဖွဲ့ဖြင့် ထိန်းသိမ်းခြင်း (သို့မဟုတ်) စစ်အုပ်ချုပ်ရေး အမိန့်ထုတ်ပြန်ခြင်းဖြင့် ဖြေရှင်းနိုင်သည်ဟု ဒီဇင်ဘာ ၂၈ရက် ပြည်ထောင်စုလွှတ်တော်အစည်းအဝေးတွင် တင်ပြခဲ့ပြီး ယင်းဖြေရှင်းချက်ကိုမူ လွှတ်တော်ကလက်မခံခဲ့ပေ။
ဦးသိန်းစိန်အစိုးရက ဖားကန့်ဒေသအတွင်း မြေပြိုမှုအကြိမ်များစွာဖြစ်ပွားခဲ့ပြီးနောက် စုံစမ်းစစ်ဆေးမှုပြုလုပ်ရန် ပတ်ဝန်းကျင်ထိန်းသိမ်းရေးနှင့် သစ်တောရေးရာဝန်ကြီးဋ္ဌာန ဝန်ကြီးဦးဆောင်သည့် စုံစမ်းစစ်ဆေးရေးအဖွဲ့ကို ဖွဲ့စည်းကာ စစ်ဆေးမှုများပြုလုပ်စေခဲ့သော်လည်း မည်သို့စိစစ်ထားသည်ကိုမသိရှိရသေးပေ။
ဧရာဝတီတိုင်းဒေသကြီးလွှတ်တော် ဖေဖော်ဝါရီ ၈ ရက်နေ့စမည်
By စည်သူမောင်မောင် 
ပုသိမ်၊ဇန်နဝါရီ ၂၇ ။               ။ ဧရာဝတီတိုင်းဒေသကြီး၊ ဒုတိယအကြိမ် လွှတ်တော်ပုံမှန် အစည်းအဝေးအား ဖေဖော်ဝါရီလ ၈ ရက်နေ့တွင် စတင်ကျင်းပပြုလုပ်မည်ဖြစ်ပြီး အနိုင်ရအမတ်များကို လွှတ်တော်တက်ရန် အကြောင်းကြားစာများ ပေးပို့ထားကြောင်းသိရသည်။
""" ဇန်နဝါရီလ ၁၈ရက်နေ့ ရက်စွဲနဲ့အကြောင်းကြားထားတယ်၊ဖေဖော်ဝါရီလ ၇ ရက်နေ့မှာ တိုင်းလွှတ်တော်ကို သတင်းပို့ရမယ်""ဟု ငပုတောမြို့မှ ရွေးချယ်ခံရသည့် တိုင်းဒေသကြီးကိုယ်စားလှယ် ဦးဖိုဇော်ရွှေ က မဇ္ဈိမသို့ပြောသည်။"
တိုင်းလွှတ်တော်ကိုယ်စားလှယ်များမှ လွှတ်တော်ဥက္ကဋ္ဌ ရွေးချယ်တင်မြောက်ရပြီး၊တိုင်းဝန်ကြီချုပ်အား နိုင်ငံတော်သမ္မတမှ ခန့်အပ်ရမည်ဖြစ်ကြောင်း ၂၀၀၈ဖွဲ့စည်းပုံအခြေခံဥပဒေတွင်ပြဌာန်းထားသည်။
ပထမအကြိမ် ဧရာဝတီတိုင်းဒေသကြီးလွှတ်တော်တွင် လွှတ်တော်ဥက္ကဋ္ဌ နှစ်ယောက်တာဝန်ယူဆောင်ရွက်ခဲ့ပြီး၊ ပထမ လွှတ်တော် ဥက္ကဋ္ဌ ဦးဆန်းဆင့်ဖြစ်ပြီး ၂၀၁၃ခုနှစ်တွင် သာသနာ့ရေးဝန်ကြီး အဖြစ်ပြောင်းရွှေ တာဝန်ယူရပြီး၊ တိုင်းအစိုးရအဖွဲ့ဝင် လူမှုရေးဝန်ကြီး ဦးတင်စိုးမှ တိုင်းလွှတ်တော်ဥက္ကဋ္ဌအဖြစ် လွှတ်တော်တွင်ရွေးချယ်ခြင်းခံရသည်။
တိုင်းရင်းသားဘာသာပြန် အသိပညာပေးစာအုပ်များကြောင့် မဲပေးမှုပိုများ
By ဖြိုးသီဟ 
ရန်ကုန်၊ ဇန်နဝါရီ ၂၇ ။            ။ မြန်မာနိုင်ငံရွေးကောက်ပွဲဆိုင်ရာ သတင်းအချက်အလက်ကွန်ယက် (MERIN) မှ တိုင်းရင်းသား ဘာသာပြန်ဖြန့်ဝေသည့် ရွေးကောက်ပွဲဆိုင်ရာ အသိပညာပေး စာအုပ်များကြောင့် ကျေးလက်နေ တိုင်းရင်းသားများ မဲပေးမှုပိုများလာခဲ့ကြောင်း Evalution Team ၏ Consultant ဒေါ်ဟီသာမော်ရစ်က ပြောသည်။
""" ကျွန်မတို့ သိရတာတော့ မြို့ပေါ်ကပြည်သူတွေ ၃၀ ရာခိုင်နှုန်းလောက် မဲပေးပြီးတဲ့အချိန်မှာ ကျေးလက်ဒေသက ပြည်သူတွေက ၇၀ ရာခိုင်နှုန်းလောက် မဲပေးခဲ့ကြတယ်။ အဲ့ဒါကြောင့် ဒီလုပ်ဆောင်မှုကို  ကျေနပ်ပါတယ် "" ဟု Evalution Team ၏ Consultant ဒေါ်ဟီသာမော်ရစ်က ပြောသည်။"
အင်တာနက် ဝက်ဘ်ဆိုဒ်သည်လည်း အင်တာနက်ကော်နက်ရှင်ရှိသော နေရာတိုင်းသို့ သတင်း အချက်အလက်များ ချက်ခြင်းရောက်နိုင်ကြောင်း၊ ဘာသာပြန်စာအုပ်များ   ဖြန့်ဝေရာတွင်   ရွေးကောက်ပွဲရက်နှင့် နီးကပ်သွားသောကြောင့် နေရာအနှံ့သို့ မရောက်နိုင်သည့် အားနည်းချက်ရှိခဲ့ကြောင်း ၎င်းကပြောသည်။
""" ကျွန်တော်တို့ အားနည်းသွားတာက နယ်တွေအထိ ပညာပေးရေးကို မလုပ်နိုင်ခဲ့ဘူး။ ဘာသာပြန်စာအုပ်တွေ ဖြန့်ဝေရာမှာလည်း ရွေးကောက်ပွဲရက်နဲ့ ကပ်သွားတော့ နယ်တွေကို အချိန်မီ စာအုပ်တွေ မပို့နိုင်ခဲ့ဘူး။ ၂၀၂၀ ရွေးကောက်ပွဲမှာတော့ အဆင့်သင့်ဖြစ်အောင် ကြိုးစားပြီး ပညာပေးလုပ်ငန်းတွေ လုပ်ဆောင်သွားပါမယ် "" ဟု MERIN ၏ ဒါရိုက်တာ ဦးကပ်နိုးက ပြောသည်။"
ရွေးကောက်ပွဲရလဒ်များ သိရချိန်တွင် ပယ်မဲမှာ ၅ ရာခိုင်နှုန်းသာရှိပြီး ၇၀ ရာခိုင်နှုန်းခန့် မဲပေးခဲ့ကြသောကြောင့် ရွေးကောက်ပွဲဆိုင်ရာ အသိပညာပေး လုပ်ငန်းများအတွက် အားရကျေနပ်မိကြောင်းလည်း ၎င်းက ပြောသည်။
ရဲတပ်ဖွဲ့ပြုပြင်ပြောင်းလဲရေးဆိုင်ရာ ဆွေးနွေးပွဲ မြို့ကြီး ၃မြို့တွင် ကျင်းပမည်
By မျိုးသူအောင် 
ရန်ကုန်၊ ဇန်နဝါရီလ(၂၇)ရက် ။               ။ နိုင်ငံရေးမငြိမ်သက်မှုများ၊ ပဋိပက္ခအခြေနေများကို တားဆီးရာတွင် ရဲတပ်ဖွဲ့ ပြုပြင်ပြောင်းလဲနိုင်ရန်အတွက် ဥရောပသမဂ္ဂ၊ လူထုအခြေပြုအဖွဲ့ အစည်းများ၊ မီဒီယာများနှင့် မြန်မာနိုင်ငံ ရဲတပ်ဖွဲ့တို့ပူးပေါင်း၍ နည်းလမ်းများရှာဖွေနိုင်ရန် ဆွေးနွေးပွဲကို မြို့ကြီး ၃ မြို့တွင် ပြုလုပ် သွားမည် ဖြစ်ကြောင်း သိရသည်။
ရဲတပ်ဖွဲ့ ပြုပြင်ပြောင်းလည်းရေးဆိုင်ရာ ဆွေးနွေးပွဲကို ရန်ကုန်၊ မန္တလေးနှင့် ပုသိမ်မြို့တို့တွင် ဇန်နဝါရီလကုန်ပိုင်းနှင့် ဖေဖေါ်ဝါရီလဆန်းပိုင်းများတွင် ပြုလုပ်သွားမည် ဖြစ်ကြောင်း ဥရောပသဂ္ဂ၏ မြန်မာနိုင်ငံ ရဲတပ်ဖွဲ့ ပြုပြင်ပြောင်းလဲရေးအတွက် ပံ့ပိုးပေးမှု အစီအစဉ်၏ အကြီးတန်းအကြံပေး ဦးနေမျိုးနိုင်က ပြော သည်။
""" ရွေးကောက်ပွဲ အပြီး လုပ်ငန်းအဆင့်ဆင့်အတွင်း အပြန်အလှန် ဆက်ဆံရေးထူထောင်ဖို့ သတင်း အချက် အလက်ဖလှယ်ဖို့နဲ့ ပဋိပက္ခကို ဆင်ခြင်ရတဲ့ အပြန်အလှန်ဆက်ဆံရေးကို အထောက်အကူပေးဖို့ ဒီအလုပ်ရုံ ဆွေးနွေးပွဲက အလားအလာကောင်းတွေအများကြီးဖန်းတီးပေးမှာပါ""ဟု ဦးနေမျိုးနိုင်က ပြောသည်။"
အလုပ်ရုံဆွေးနွေးပွဲများကို မန္တလေးမြို့ရှိ Swan ဟိုတယ်တွင် ဇန်နဝါရီ ၃၀ ရက်နှင့် ၃၁ ရက်နေ့ ရန်ကုန်မြို့ ဖိုးစိန်လမ်းရှိ Green Hill ဟိုတယ်တွင် ဖေဖေါ်ဝါရီ ၂ ရက်နှင့် ၃ ရက်၊ ပုသိမ်မြို့ရှိ ကရုဏာ Social စင်တာတွင် ဖေဖေါ်ဝါရီ ၅ ရက်နေ့နှင့် ၆ ရက်နေ့ တို့ တွင် ပြုလုပ်သွားမည် ဖြစ်သည်။
"""ရဲဆိုတဲ့ဟာက တရားဥပဒေစိုးမိုးမှုကို ပုံဖော်ရတဲ့ အဖွဲ့အစည်းတစ်ခု ဖြစ်တတယ်လေ။ တစ်နည်းအာဖြင့် ပြည် သူတွေကို တရားဥပဒေစိုးမိုးမှုနဲ့အတူ ကာကွယ်စောင့်ရှောက်ရတဲ့အဖွဲ့အစည်း ဖြစ်တယ်ဗျ။ ရဲဆိုတာက လက် နက်ကိုင်ထားရ့ုနဲ့မလုံလောက်ဘူး။ကျင့်ဝတ်ပိုင်းတွေလည်းပါတယ်လေ။ ရှင်းရှင်းပြောရရင် ရဲတွေကို မြန်မာ ပြည် သူလူထုကအမြင်မကြည်ဘူးဗျ။"
ကန်တစ်ဒေါ်လာလျှင်ကျပ်ငွေ ၁၅၀၀တက်သည့်တိုင် ဖြေရှင်းရန်နည်းလမ်းရှိဟု သမဝါယမဝန်ကြီးဦး ကျော်ဆန်းပြော
By ဦးလွင် 
နေပြည်တော်၊ ဇန်နဝါရီ ၂၇ ။           ။ ဒေါ်လာဈေးမြင့်တက်မှုကြောင့် ပြည်ပချေးငွ ပြန်မဆပ်နိုင်မည်ကို ပြည်သူများစိုးရိမ်သည့်အပါ်တွင် အမေရိကန်တစ်ဒေါ်လာလျှင်ကျပ်ငွေ ၁၅၀၀တက်သည့်တိုင် ဖြေရှင်းရန်နည်းလမ်းရှိဟု သမဝါယမဝန်ကြီးဦး ကျော်ဆန်းပြောကြားသည်။
ဝန်ကြီးဌာနအပေါ် ပြည်သူများက စိုးရိမ်ပေးသည့်အတွက် ကျေးဇူးတင်ကြောင်း ဦးကျော်ဆန်းက ဇန်နဝါရီ ၂၆ ရက်နေ့က ကျင်းပခဲ့သည့် ပြည်ထောင်စုလွှတ်တော် အစည်းအဝေးတွင်   ပြောကြားခဲ့ ခြင်း ဖြစ်သည်။
ဝန်ကြီးဌာန၏ နည်းလမ်းမှာ ဥပဒေအရ ချေးထားသည့်  သမဝါယမအသင်းနှင့်၊အသင်းသားများ ထံမှ အတိုးနှုန်းကို ပြန်မြှင့်၍ ရယူနိုင်ခြင်းနည်းလမ်းဖြစ်ကြောင်း ဝန်ကြီးဦးကျော်ဆန်းက လွှတ်တော်တွင် ရှင်း ပြခဲ့သည်။
“ကျွန်တော်တို့က အခု တစ်ကျပ်ခွဲအတိုးပဲယူထားပါတယ်၊ ဒါကြောင့် ထောင့်ငါးရာထပ် တက်ရင် လိုအပ်ရင် တစ်ကျပ်ခွဲကနေပြီးတော့ တစ်ကျပ်ခုနှစ် ဆယ့်ငါးပြား၊နှစ်ကျပ်၊ နှစ်ကျပ်တစ်မတ်၊   နှစ်ကျပ်ခွဲအထိ တက်ပြီးတော့ ယူနိုင်တဲ့ အနေအထားမှာ ရှိပါတယ် “ ဟု ဝန်ကြီးကဆိုသည်။
သမဝါယမ ဝန်ကြီးဌာနသည် တရုတ်နိုင်ငံမှ ချေးငွေရယူ၍ ဆင်းရဲနွမ်းပါးမှုလျော့ချစေရေးအတွက် ပြည်တွင်းရှိ သမဝါယမ အသင်းနှင့်အသင်းသားများကို လက်ရှိတွင် အတိုးနှုန်း နည်းပါစွာဖြင့်ငွေချေး ပေး နေသည့် ဝန်ကြီးဌာနဖြစ်သည်။
ဆင်းရဲနွမ်းပါးမှုလျော့လျော့ချစေရေးအတွက် သမဝါယမ ဝန်ကြီးဌာနမှ ချေးသည့် အသေးစားအရင်း အနှီး ချေးငွေလုပ်ငန်းသည် ၂၀၁၄ခုနှစ်တွင် တစ်ရာ့လေးဆယ့်သုံး ဘီလီယံကျပ်ငွေချေးပေးခဲ့ကြောင်းနှင့် ၂၀၁၅ ခုနှစ် ဇန်နဝါရီလမှ ဇူလိုင်အထိ ကျပ်ဘီလီယံပေါင်း လေးရာ ချေးပေးခဲ့ကြောင်းဝန်ကြီးက ပြောသည်။
ပန်းဆေးပြည်သူ့စစ်ခေါင်းဆောင် အထပ်မြင့်ကွန်ဒိုဆောက်ခွင့်မရ၍ ဝန်ကြီးချုပ်ထံစာတင်
By ဇော်ခမ်းဟိန်း 
ဇန်နဝါရီ ၂၃ ။            ။ ပန်းဆေးဒေသပြည်သူ့စစ်ကြီးကြပ်ရေးကော်မတီက ရန်ကုန်မြို့တွင် ရေရှည်စီးပွားရေးဆောင်ရွက် နိုင်ရန် ဝယ်ယူထားသော တက္ကသိုလ်ရိပ်သာလမ်း၊ အမှတ် (၇၄) မြေကွက်ပေါ်တွင် အထပ်မြင့်ကွန်ဒို တည်ဆောက်ခွင့်မရခြင်းမှာ စည်ပင်ကော်မတီ ကြောင့်ဟုဆိုကာ ရန်ကုန်တိုင်း ဝန်ကြီးချုပ်ထံ စာတစ်စောင်ပေးပို့ခဲ့သည်။
ရန်ကုန်မြို့တော်စည်ပင်သာယာရေးကော်မတီဝင်(၇) ဦးခင်လှိုင်က ပတ်ဝန်းကျင်ရှိ ဘုန်းကြီးကျောင်း များနှင့် အိမ်ပိုင်ရှင်များအား ကန့်ကွက်ရန်လှုံ့ဆော်ခြင်း၊ ဂျာနယ်များတွင် နစ်နာ သိက္ခာကျအောင် ဆောင်ရွက်ခြင်း၊ တစ်ဦးတည်းဆန္ဒဖြင့် မှုဘောင်နှင့်မကိုက်ညီသော လုပ်ငန်းရပ်ဆိုင်းရန် တိုက်ရိုက်ညွန်ကြားခြင်းတို့ပြုလုပ်ခဲ့ပြီး လုပ်ငန်းပြန်လည်တည်ဆောက် ခွင့်ပြုပါရန် ပန်းဆေးဒေသပြည်သူ့စစ်ခေါင်းဆောင်နှင့် ပြည်နယ်လွှတ်တော်အမတ်ဖြစ်သူ ဦးကျော်မြင့်က တင်ပြထားသည်။
တိုင်းဒေသကြီးအစိုးရအဖွဲ့က ၁၂ ထပ်ခွဲ ဆောက်ခွင့်ပေးထားသည်ဟု မြို့တော်ဝန်ကပြောကြောင်း ဘေးပတ်ဝန်းကျင်မှ ထောက်ခံခဲ့ခြင်းမှာ အထပ်မည်မျှဆောက်လုပ်မည်ကို မသိ၍ထောက်ခံခဲ့ကြောင်း မြို့တော်စည်ပင်ကော်မတီဝင်(၇) ဦးခင်လှိုင်က ဆိုသည်။
ရန်ကုန်မြို့တော်စည်ပင်သာယာရေးကော်မတီသို့ ၂၀၁၅ ခုနှစ် သြဂုတ်၂၉ ရက်နေ့က တက္ကသိုလ်ရိပ်သာလမ်း၊ အိမ်အမှတ်(၇၄) မြေနေရာ၌ အထပ်မြင့်ဆောက်လုပ်ခြင်းအား အင်းယားကန်ကိုအရုပ်ဆိုး အကျည်းတန်စေသောကြောင့် ပတ်ဝန်းကျင်နေထိုင်သူများနှင့် ဘုန်းတော်ကြီးကျောင်းများမှ ကန့်ကွက်ကြောင်းစာတင်ခဲ့ကြသည်။
''ဥပဒေရဲ့အားနည်းချက်က ဒဏ်ကြေးဆောင်ရင်ရတယ်။ ခုဖြစ်နေတာက ဆောက်တယ် ဆောက်ပြီးရင် ဒဏ်ငွေဆောင်တယ်။ ဥပဒေမှာ ပြစ်ဒဏ် ထောင်တစ်နှစ်ပါတယ်။ ကျွန်တော်က ထောင်ဒဏ်ဘက်ကို သွားချင်တာ။ စာက ဝန်ကြီးချုပ်ကို တိုက်ရိုက်တင်ခဲ့တဲ့အတွက် ကိုယ့်ဟာကိုယ်တော့ စဉ်းစားကြည့်ပေါ့'' ဟု ဦးခင်လှိုင်က ပြောကြားသည်။
ပန်းဆေးပြည်သူ့စစ်ကြီးကြပ်ရေးကော်မတီမှ ဦးကျော်ထူးက ၁၂ ထပ်ခွဲပြန်ဆောက်ခွင့်ရရှိရန် ဥပဒေအရစာတင်ခဲ့ပြီး ယနေ့အချိန်ထိ ထူးခြားမှုတစုံတရာမရှိသေးပါဟု မဇ္ဈိမသို့ပြောသည်။
ဦးခင်လှိုင်က စစ်ဗျုဟာ၊ မဟာဗျုဟာအရပြောလျှင် အမေရိကန်သံရုံး၏ မလှမ်းမကမ်းတွင် တည်ဆောက်ခြင်း အားဖြစ် အမေရိကန်သံရုံးက ဝင်ပါလာနိုင်ပြီး ယခုကဲ့သို့ အဖြစ်အပျက် ခပေါင်းလမ်း အစ္စရေးသံရုံတွင် ဖြစ်ခဲ့ဖူးကြောင်း ယာယီရပ်ဆိုင်းဆိုသည်မှာ ၎င်းတို့အပြောသာဖြစ်ပြီး ဥပဒေအရ တည်ဆောက်ခွင့်ပြန်ရစရာအကြောင်းမရှိပါဟု ပြောကြားသည်။
''ရန်ကုန်မြို့မှာဘယ်နေရာ ဘာအဆောက်အဦးဆောက်ဆောက် ဆောက်လုပ်ခွင့် စည်ပင်ကိုတင်ပြ ရပါတယ်သန်မန်ပြည်သူတွေက တင်ပြကြပါတယ်။ ပြည်ထောင်စုအဆင့်ရှိတဲ့မြေတွေ၊ ဝန်ကြီးဌာနပိုင် မြေတွေရှိတဲ့ ပုဂ္ဂိုလ်တွေကဘယ်သူမှ စည်ပင်ကိုလာမတင်ကြဘူး။ စည်ပင်ဥပဒေမှာပါပြီးသား ဘယ်ဌာနမဆိုဘယ်အဖွဲ့မဆို ခွင့်ပြုချက်တင်ရမယ်။ ကျွန်တော်က ဥပဒေအရပြောနေတာ၊ ရွှေတိဂုံ ပတ်ဝန်းကျင် အထပ်မြင့်မဆောက်ရတဲ့ဇုန်ထဲမှာလဲပါတယ်'' ဟု ၎င်းက မြို့ပြမြေများကိုဇုန်ခွဲခြားခြင်း နှင့် အဆောက်အဦအမြင့်ဆောက်လုပ်ခြင်း ဥပဒေစာအုပ်ကိုင်၍ ဦးခင်လှိုင်က ရှင်းပြသည်။
RCSS ရဲ့ ဆွစ်ဇလန်ခရီးစဉ်က မြန်မာ့ငြိမ်းချမ်းရေးအတွက် အထောက်အကူဖြစ်စေခဲ့ဟုဆို
By ဖနိဒါ 
ချင်းမိုင်၊ ဇန်နဝါရီ ၂၆ ။          ။ ရှမ်းပြည်ပြန်လည် ထူထောင်ရေးကောင်စီ၊ ရှမ်းပြည်တပ်တော်(RCSS/SSA) ဥက္ကဋ္ဌ ဒုတိယ ဗိုလ်ချုပ်ကြီး ယွက်ဆစ် ဦးဆောင်သောအဖွဲ့၏ ဆွတ်ဇာလန်နိုင်ငံ ခရီးစဉ်မှ ဇန်ဝါရီလ ၂၆ ရက်က မြန်မာနိုင်ငံသို့ ပြန်လည် ရောက်ရှိနေပြီ ဖြစ်သည်။ အဆိုပါ ခရီးစဉ်သည် မြန်မာငြိမ်းချမ်းရေးအတွက် နိုင်ငံရေးဆွေးနွေးမှုတွင် များစွာ အထောက်အကူ ဖြစ်စေခဲ့ကြောင်းလည်း သိရသည်။
အဓိကအားဖြင့် ဆွတ်ဇာလန်နိုင်ငံ၏ ဖက်ဒရယ်စနစ်ကို အဓိကထား လေ့လာခံရသလို၊ တပ်ပိုင်းဆိုင်ရာ တည်ဆောက်ပုံများ၊ စီးပွားရေးနှင့် ပတ်သက်၍ အခွန်ကောက်ခံမှု၊ ပညာရေး ဖွံ့ဖြိုးရေးနှင့် ပတ်သက်၍ လေ့လာခွင့်များ ရရှိခဲ့သည်ဟု RCSS ၏ ပြောရေးဆိုခွင့်ရှိသူ ဒုတိယ ဗိုလ်မှူးကြီး စိုင်းငင်းက မဇ္ဈိမကို ပြောသည်။
၂၀၁၅ ခုနှစ် အောက်တိုဘာလ ၁၅ ရက်က တစ်နိုင်ငံလုံး အပ်အခတ် ရပ်စဲရေးစာချုပ်မူကြမ်း (NCA) လက်မှတ်ရေးထိုးခဲ့သော တိုင်းရင်းသား လက်နက်ကိုင် အဖွဲ့အစည်း ၈ ဖွဲ့တွင် RCSS လည်း ပါဝင်သည်။
ဆွစ်ဇာလန်နိုင်ငံခြားရေးဝန်ကြီးဌာနက ဖိတ်ကြားချက်အရ ဒုဗိုလ်ချုပ်ကြီး ယွက်ဆစ် ဦးဆောင်သော ကိုယ်စားလှယ် ၁၄ ဦးသည် ဇန်နဝါရီလ ၁၆ ရက်မှ ၂၆ ရက်ထိ ၁၀ ရက်ကြာ ဆွစ်ဇာလန်နိုင်ငံ၏ ဖက်ဒရယ်စနစ်နှင့် ပတ်သက်၍ လေ့လာခွင့်ရရှိခဲ့မှု အခြေအနေများကို RCSS မှ ပြောရေးဆိုခွင့်ရှိသူ ဒုတိယ ဗိုလ်မှူးကြီး စိုင်းငင်းအား မဇ္ဈိမက ဆက်သွယ်မေးမြန်းခဲ့သည်။
ဖြေ - သူတို့ရဲ့ အုပ်ချုပ်ရေးစနစ်၊ ဖက်ဒရယ်စနစ်ပေါ့နော်။ အဲဒါအဓိက စောင်းပေးပြီးတော့ လေ့လာတယ်။ နောက်ပြီးတော့ သူတို့ တပ်ပိုင်းဆိုင်ရာ ဘယ်လို တည်ဆောက်တယ်ဆိုတဲ့အကြောင်းတွေပါပဲ။
အဓိက သူတို့ရဲ့ အုပ်ချုပ်ရေးစနစ်၊ ဖက်ဒရယ်စနစ်ပေါ့နော်။ အဲဒါအဓိက စောင်းပေးပြီးတော့ လေ့လာတယ်။ နောက်ပြီးတော့ သူတို့ တပ်ပိုင်းဆိုင်ရာ ဘယ်လို တည်ဆောက်တယ်ဆိုတဲ့ အကြောင်းတွေပါပဲ။ ဆွစ်ဇာလန်နိုင်ငံ အစိုးရ ဒုတိယနိုင်ငံခြားရေး ဝန်ကြီးက ၁၈ ရက်က လက်ခံတွေ့ဆုံတယ်။ အဲမှာ အမြင်ချင်းဖလှယ်ကြတယ်။ သူတို့လည်း ဖက်ဒရယ်စနစ် ကျင့်သုံးတယ် ဆိုတာ ကျနော်တို့ကို ရှင်းပြတယ်။ ကျနော်တို့ဘက်ကလည်း ကျနော်တို့နိုင်ငံရဲ့ လက်ရှိ ဖြစ်ပေါ်နေတဲ့ နိုင်ငံရေး ဖြစ်စဉ်တွေကို ရှင်းပြတယ်။ နောက်ပြီးတော့ မြန်မာနိုင်ငံရဲ့ ငြိမ်းချမ်းရေးဖြစ်စဉ်မှာ ကူညီထောက်ပံ့နေတဲ့ နိုင်ငံတခုလည်း ဖြစ်တယ်လေ။
သူတို့ဆီက ကျင့်သုံးတဲ့ ဖက်ဒရယ်စနစ်နဲ့ ကျနော်တို့နိုင်ငံနဲ့ ဘယ်လို အံဝင်ဂွင်ကျ ကျနော်တို့နဲ့ သင့်တော်မယ့် နည်းစနစ် အစိတ်အပိုင်းတွေကို ဘယ်လို ကျင့်သုံးမလဲဆိုတဲ့အကြောင်းရယ်။ အဓိကတော့ ဗဟိုအစိုးရနဲ့ ပြည်နယ်အစိုးရတွေ ကြားမှာ ဘယ်လို အာဏာတွေ ခွဲဝေပေးမလဲဆိုတဲ့ကိစ္စတွေကို လေ့လာရပါတယ်။
ဖြေ - ကျနော်တို့ဘက်က ငြိမ်းချမ်းရေးဖြစ်စဉ်မှာ ဆွစ်ဇာလန်နိုင်ငံအနေနဲ့ ဘယ်လို အကူအညီပေးနိုင်မလဲ။ ဒီငွေရေးကြေးရေး အကူအညီမကဘဲ တခြား နည်းပညာပိုင်းဆိုင်ရာပေါ့နော်။ ကျနော်တို့ နှစ်ဖက်ညှိနှိုင်းတဲ့နေရာမှာ ဘယ်လိုလုပ်သင့်တယ်ဆိုတဲ့ အထောက်အပံ့မျိုးပေးနိုင်မလဲဆိုတဲ့ သဘောမျိုးနဲ့ပါ။ ပြောမယ်ဆိုရင် ကျနော်တို့ဘက်က ကြားဝင်ဖြန်ဖြေညှိနှိုင်းတဲ့ သူဖြစ်စေချင်တယ်ဆိုတဲ့ အကြောင်းပါ။ သူတို့ဘက်ကတော့ အကောင်းဆုံးဖြစ်အောင် ကြိုးစားပေးမယ်လို့ ပြောတယ်။
ဖြေ - ကျနော်တို့အတွက်တော့ အလွန့်အလွန်အကျိုးရှိတယ်လို့ပြောရမယ်။ ဘာဖြစ်လို့လဲဆိုတော့ သူတို့နိုင်ငံမှာက အစိုးရ သုံးရပ်ရှိတယ်။ ဖက်ဒရယ်အစိုးရ၊ ပြည်နယ်အစိုးရနဲ့ local (ဒေသန္တရ)အစိုးရ သုံးရပ်ရှိတယ်။ ဗဟိုအစိုးရ၊ ပြည်နယ်အစိုးရ၊ ဒေသန္တရ အစိုးရဆိုပြီး အစိုးရ ၃ ရပ်ရှိတယ်။ ကျနော်တို့နိုင်ငံမှာက ဒေသန္တရ အစိုးရ မရှိဘူးဆိုတော့ အဲမှာ သူတို့ အုပ်ချုပ်ပုံအဆင့်ဆင့်၊ သူတို့ရဲ့ အာဏာခွဲဝေပုံ ဘယ်လို ခွဲဝေတယ်ဆိုတာ လေ့လာရတယ်။ အဲဒါကို အခြေခံပြီးတော့ ကျနော်တို့ ပြည်ထောင်စု ငြိမ်းချမ်းရေးညီလာခံမှာ နိုင်ငံရေးအပိုင်း ဆွေးနွေးတဲ့အခါမှာ ဒါတွေလည်း ကျနော်တု့ိအတွက် အထောက်အကူ ဖြစ်တယ်လို့ ယူဆနိုင်ပါတယ်။ တခြားစီးပွားရေးကိစ္စမှာသူတို့နိုင်ငံမှာ အခွန်ကောက်ခံတဲ့စနစ်ဘယ်လို ရှိတယ်။ သူတို့နိုင်ငံရဲ့ လွှတ်တော်အဆောက်အအုံတွေ၊ အထင်ကရ နေရာတွေ သွားလေ့လာပါတယ်။
မန္တလေးစည်ပင်က အင်အားသုံးကာ အိမ်ဖျက်မည်ဟု သတင်းများထွက်ပေါ်၍ ရဲမှူးလာရောက်ရှင်းလင်း
By အောင်ကိုဦး 
မန္တလေး၊ဇန်ဝါရီ ၂၇ ။            ။ မန္တလေးတိုင်းဒေသကြီး၊ ပုသိမ်ကြီးမြို့နယ်၊ရေကြည်ညောင်ပင်ကျေးရွာအုပ်စုတွင် ဒေသခံတောင်သူများ ထွန်တုံးတိုက်ပွဲဝင်၍ ပြန်လည်သိမ်းဆည်းထားသော လယ်ယာမြေဧက ၃၀၀ ကျော်နှင့်၁၆အိမ်စုကျေးရွာရှိနေအိမ်များကို ဇန်နဝါရီ ၂၈ ရက်တွင် မန္တလေးမြို့တော်စည်ပင်သာယာရေးကော်မတီမှအင်အားသုံးကာနေအိမ်များဖျက်ဆီးသွားမည်ဟု သတင်းများထွက်ပေါ်နေခြင်းမှာ ကောလာဟလ သာဖြစ်ကြောင်း ပုသိမ်ကြီးမြို့နယ်ရဲတပ်ဖွဲ့မှ ရဲမှူးသီဟ က ပြောသည်။
"""ဒေသခံတွေ တရုန်းရုန်းနဲ့စိုးရိမ်နေတာကို လာရှင်းပြတာပါ။၁၆အိမ်စုကို မဖျက်ပါဘူး။ ဖျက်မယ်ဆိုတာကောလာဟလပါ။ အခုသူတို့သိမ်းထားတဲ့ လယ်ယာမြေတွေထဲက ဆိုင်းဘုတ်တွေနဲ့ လယ်စောင့်တဲတွေကိုတော့ ဖျက်ပေးရပါမယ်။ မလိုလား အပ်တဲ့ပြဿနာတွေမဖြစ်ပွားရ အောင်လို့ပါ။""ဟု ရဲမှူး သီဟ ကပြောသည်။"
"ဆက်လက်၍ ကျေးရွာအုပ်ချုပ်ရေးမှူး ဦးမော်ကလည် ""အင်အားသုံးပြီးဖျက်မယ်ဆိုတာမဟုတ်ပါဘူး။ အခုစိုက်ထားတဲ့ဆိုင်းဘုတ်တွေနဲ့တဲလေ းတွေဖျက်ပေးရုံပါပဲ။ကျွန်တော်ရွာသားတွေ တစ်ခုခုဖြစ်မှာစိုးရိမ်တဲ့အတွက်ပြောရတာပါ။ဖျက်မပေးဘူးဆိုရင်တော့ ဘာတွေဖြစ်မယ်ဆိုတာတော့ ကျွန်တော်လည်းမသိပါဘူး။""ဟု ဒေသခံများကိုပြောသည်။"
ထိုသို့လာရောက်တွေ့ဆုံပြောဆိုမှုနှင့်ပတ်သက်၍ ဒေသခံများသည်လက်မခံကြောင်းနှင့်ဆိုင်းဘုတ်များ၊တဲများကိုလည်းဖျက်မပေးနိုင်ကြောင်း တစ်ညီတညွှတ်တည်းဆိုကြသည်။
"ပုသိမ်ကြီးမြို့နယ်ရဲတပ်ဖွဲ့မှ ရဲမှူး ဦးသီဟ က ""ဖျက်မပေးရင်ဘာဖြစ်မယ်ဆိုတာကျွန်တော့်အဆင့်နဲ့ပြောလို့မရပါဘူး။ကျွန်တော်က လာပြီးအသိပေးရှင်းပြတာပါ။""ဟု မဇ္ဈိမ ကိုပြောသည်။"
"""သူတို့အခုလိုပြောတာကို အယုံအကြည်မရှိဘူး။ဒါကြောင့်သူတို့ပြောတာကိုလက်မခံဘူး။လာပြီးဖျက်ရင်လည်း ခုခံကာကွယ်သွားမယ်။""ဟု ဒေါ်မြဝင်း ကပြောသည်။"
"ကိုစောမြင့်ထွန်းကလည်း ""သူတို့ဘက်ကအာမခံချက်ဘာတစ်ခုမှမပေးဘဲ။ အခုလိုလာပြောတာကိုလက်မခံဘူး။ လုပ်စရာရှိတာဆက်လုပ်သွားမယ်"" ဟုပြောသည်။"
အဆိုပါဒေသခံများပိုင်ဆိုင်သည့်လယ်ယာမြေ ဧက ၇၀၀ ကျော်ကို မန္တလေးမြို့တော်စည်ပင်သာယာရေးကော်မတီမှ ရေတံခွန်တောင်ဂေါက်ကွင်းတည် ဆောက်ရန်အတွက် ၁၉၉၆ခုနှစ်တွင်သိမ်းယူခဲ့ပြီး တည်ဆောက်ရာတွင် ဧက ၄၀၀ သာအသုံးပြုထားခဲ့ပြီး ပိုလျှံနေသည့် ဧက ၃၀၀ ကျော်ကို လယ်ယာမြေသိမ်းဆည်းခံထားရသည့် ဒေသခံတောင်သူများက ၂၀၁၅ခုနှစ်၊စက်တင်ဘာလ ၂၅ ရက်ကထွန်တုံးတိုက်ပွဲဝင်သိမ်း ယူထားခြင်း ဖြစ်ပြီးသိမ်းယူခဲ့ခြင်းနှင့်ပတ်သက် လယ်ယာမြေပြန်လည်ရရှိအောင်ဆောင်ရွက် ပေးနေသူ ကိုမျိုးဝင်းနှင့်ဒေသခံ ၄ ဦးကို ပုဒ်မ၆/၁၊ပုဒ်မ ၄၄၇ တို့ဖြင့်တရားစွဲဆိုမှုများလည်းခံထားရသည်ဟု ဒေသခံများကဆိုသည်။
အနိုင်ရ ကြံ့ခိုင်ရေးပါတီအမတ်များကို လယ်တောတွင် သမ္မတ ခေါ်တွေ့
By မင်းမင်း 
နေပြည်တော်(ဇန်နဝါရီ ၂၇)။ ။ နိုဝင်ဘာရွေးကောက်ပွဲများတွင် အနိုင်ရထားသော ပြည်သူ့လွှတ်တော်နှင့် အမျိုးသားလွှတ်တော်တို့မှ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီအမတ်များကို ပါတီ၏ ဥက္ကဌဖြစ်သူ သမ္မတဦးသိန်းစိန်က နေပြည်တော်ရှိ သမ္မတလယ်တောအိမ်ယာတွင် ခေါ်ယူတွေ့ဆုံခဲ့သည်။
ဇန်နဝါရီ ၂၆ရက်၊ မွန်းလွဲ ၂နာရီ ၃၀မိနစ်တွင် စတင်တွေ့ဆုံခဲ့ခြင်းဖြစ်ပြီး ၄၅မိနစ်ကြာ တွေ့ဆုံခဲ့ကြောင်း တွေ့ဆုံရာတွင်ပါဝင်သည့် ကြံ့ခိုင်ရေးအမတ် ဦးကျော်နီနိုင်က အတည်ပြုပြောသည်။
"""နိုင်ငံတော်နဲ့ နိုင်ငံသားတို့အတွက် ကျွန်တော်တို့ကို ခေါ်ပြီးတော့မှ မှာကြားတာပဲ ရှိတယ်လေ။ သိပ်ထူးထူးခြားခြား မရှိပါဘူး။ ကျွန်တော်တို့ လွှတ်တော်ထဲမှာရောက်တဲ့ လွှတ်တော်ကိုယ်စားလှယ်တွေနဲ့ လွှတ်တော်ပြင်ပမှာရှိတဲ့ ပါတီဝင်တွေ ဝိုင်ဝန်းပြီးမှ နိုင်ငံတော်နဲ့ နိုင်ငံသားအတွက် ဝိုင်းလုပ်ရအောင်ဆိုပြီး အဲ့လိုပဲ မှာတာ"" ဟု ဦးကျော်နီနိုင်က ပြောသည်။"
ဒေါ်အောင်ဆန်းစုကြည်ဦးဆောင်သော အမျိုးသားဒီမိုကရေစီအဖွဲ့ချုပ်က သောင်ပြို၊ ကမ်းပြိုအနိုင်ရထားသော နိုဝင်ဘာရွေးကောက်ပွဲရလာဒ်များအရ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီသည် ပြည်သူ့လွှတ်တော်အမတ် ၃၀နေရာနှင့် အမျိုးသားလွှတ်တော်အမတ် ၁၁နေရာသာ အနိုင်ရရှိထားသည်။
အနိုင်ရအမတ်များနှင့်တွေ့ဆုံစဉ် သမ္မတဦးသိန်းစိန်က ရွေးကောက်ပွဲရလဒ်အပေါ် အကြံပြုချက်၊ သုံးသပ်ချက်များ တင်ပြရန် ညွှန်ကြားထားသည်ဟုလည်း ဦးကျော်နီနိုင်က ပြောသည်။
"""ကျွန်တော်တို့ရဲ့ အကြံပြုချက်တွေ၊ သုံးသပ်ချက်တွေ တင်ခိုင်းတာ"" ဟု ၎င်းက ဆိုသည်။"
ပါတီအသီးသီးမှ အနိုင်ရအမတ်များသည် နေပြည်တော်သို့ ရောက်ရှိနေကြပြီဖြစ်ပြီး ဇန်နဝါရီ ၂၇ရက်ကစပြီး ပထမအကြိမ်လွှတ်တော်သက်တမ်းကုန်ဆုံးမည့် ဇန်နဝါရီ ၂၉ရက်ထိ သုံးရက်ကြာ လွှတ်တော်သို့ လာရောက်လေ့လာကြမည် ဖြစ်သည်။
ကေအိုင်အေ စစ်ဘက် နှင့် နိုင်ငံရေး ထိပ်သီးခေါင်းဆောင်ငါးဦး ရာထူးအပြောင်းအလဲလုပ်
By ဖနိဒါ 
ချင်းမိုင်၊ ဇန်နဝါရီ ၂၇ ။          ။ ကချင်လွတ်လပ်ရေးအဖွဲ့/ ကချင်လွတ်လပ်ရေးတပ်မတော် (KIO/KIA) ၏ စစ်ဘက်ဆိုင်ရာနှင့် နိုင်ငံရေး ဆိုင်ရာ ထိပ်သီးခေါင်းဆောင် ၅ ဦးကို ရာထူးပြောင်းလဲ ခန့်အပ်လိုက်သည်ဟု သိရသည်။
ယခင် KIA စစ်ဦးစီးချုပ် တာဝန်ယူနေသော ဗိုလ်ချုပ် ဂွမ်ထန် ဂမ်ရှောင်ကို KIO၏ ဒု ဥက္ကဋ္ဌ (၁) နေရာသို့ ပူးတွဲ တာဝန် ပေးလိုက်ကာ ဒုတိယ စစ်ဦးစီးချုပ် ဗိုလ်ချုပ် ဂွမ်မော်ကို ဒုတိယ ဥက္ကဌ (၂) တာဝန်ကို ပြောင်းလဲ ခန့်အပ်လိုက်ခြင်း ဖြစ်သည်ဟု ဗဟိုကော်မတီမှ အရပ်ဘက်အရာရှိ ဦးဒွဲပီဆာက ပြောသည်။
KIO/KIA ၏ စစ်ဘက်ဆိုင်ရာ ဗိုလ်ချုပ် ဂွမ်ထန်ဂမ်ရှောင်သည် စစ်ဦးစီးချုပ်တာဝန်ကိုလည်း ဆက်လက် တာဝန်ယူမည် ဖြစ်သည်။ ဒုတိယ စစ်ဦးစီးချုပ် ဗိုလ်ချုပ် ဂွမ်မော်သည် သီးခြားတာဝန်များ ခန့်အပ်ခြင်း မရှိတော့ပေ။ သူ၏ လစ်လပ်သော နေရာတွင် ဗိုလ်မှူးချုပ် ခေါန်လွမ်းနှင့် ဗိုလ်မှူးချုပ် အောင်ဆိုင်းလာ တို့ကို တာဝန်ခန့်အပ်လိုက်သည်။
“လိုအပ်ချက်အပေါ်မှာ မူတည်ပြီး။ အလုပ်ခွဲဝေတာပါပဲ။ အလုပ်အပေါ်မူတည်ပြီး ကေအိုင်အိုရဲ့ လုပ်ငန်း တိုးတက်ပြောင်းလဲမှု အပေါ် မူတည်ပြီးတော့ ပြောင်းလဲ ခန့်အပ်တာဖြစ်တယ်”ဟု သူက မဇ္ဈိမကို ပြောသည်။
ယခင်က KIO ၏ ဒု ဥက္ကဋ္ဌ တာဝန်ယူနေသော ဗိုလ်ချုပ် အင်ဘန်လကို ကချင်လွတ်လပ်ရေး ကောင်စီ(KIC)၏ ဒုတိယ ဥက္ကဋ္ဌ တာဝန်ကို ပြောင်းလဲ ခန့်အပ် လိုက်သည်ဟု ဦးဒွဲပီဆာက ပြောသည်။
လက်ရှိ KIO/KIA ၏ နိုင်ငံရေးဆိုင်ရာများကို ဦးစီးလုပ်ဆောင်နေသော အုပ်ချုပ်ရေး အပါအဝင် ဌာနဆိုင်ရာ အားလုံး တာဝန်ယူထားသော ဗဟိုအလုပ်အမှုဆောင်များဖြင့် ဖွဲ့စည်းထားသော ကချင်လွတ်လပ်ရေး ကောင်စီ(KIC)၏ ဥက္ကဋ္ဌသည် ဦးဖောင်းဟရား တာဝန်ယူနေဆဲ ဖြစ်သည်။
ဇန်နဝါရီလ ၁၉ ရက်က ကျင်းပသော ဗဟိုကော်မတီ အစည်းအဝေးမှ ထိပ်သီးခေါင်းဆောင်များအား ပြောင်းလဲ တာဝန်ခန့်အပ်ရန် ဆုံးဖြတ်ခဲ့ခြင်း ဖြစ်ပြီး KIO/KIA နှင့် အရပ်ဘက် လူထုကိုယ်စားလှယ်များ ပါအဝင်သော အစည်းအဝေးကို ဇန်နဝါရီလ ၂၁ ရက်မှ ၂၅ ရက်ထိ လေးရက်ကြာ ကျင်းပခဲ့သည်ဟု သိရသည်။
လက်ရှိ KIO ထိပ်သီးခေါင်းဆောင်များ ရာထူးပြောင်းလဲ ခန့်အပ်လိုက်ခြင်းသည် လာမည့် ငြိမ်းချမ်းရေးဖြစ်စဉ်အတွက် ပိုမိုလုပ်ဆောင်နိုင်ရန်အတွက် လက်ရှိ နိုင်ငံရေး အခြေအနေအရ   ပြောင်းလဲလိုက်ခြင်း ဖြစ်သည်ဟု ကချင်ငြိမ်းချမ်းရေးအကျိုးဆောင်အဖွဲ့ (PCG) ဦးဂွမ်ဂျာက ပြောသည်။
“ကျနော်အမြင်က နိုင်ငံရေး အခုရှေ့ဆက်သွားရမယ့် ဖက်ဒရယ် ပြည်ထောင်စု တည်ဆောက်နိုင်ဖို့ ကိစ္စမှာ ရှေ့ဆက် သွားနိုင်ဖို့မှာ အန်စီအေ နိုင်ငံရေးဆွေးနွေးပွဲမှာ ဗိုလ်ချုပ်ဂွမ်မော်က စစ်ဘက်မဟုတ်ဘဲ နိုင်ငံရေးဘက်မှာ ပိုမိုတာဝန်ယူပြီးမှ လုပ်ဆောင်သွားနိုင်မယ်လို့မြင်တယ်။ ပြောင်းလဲ ပြောင်းလဲထိုက်လို့ လုပ်တယ်လို့ဘဲ မြင်တယ်” ဟု သူက မဇ္ဈိမကို ပြောသည်။
ဗိုလ်ချုပ် အင်ဘန်လသည် ညီညွတ်သော တိုင်းရင်းသားလူမျိုုးများ ဖက်ဒရယ်ကောင်စီ(UNFC) ဥက္ကဌ တာဝန်ယူနေ သူဖြစ်ပြီး ဗိုလ်မှူးချုပ် ခေါင်လွမ်းသည်လည်း UNFC တွင် စစ်ဘက်ရေးရာ ကိုယ်စားလှယ်အဖြစ် ယာယီ တာဝန်ယူထားသည်ဟု သိရသည်။
သမ္မတဟောင်းလုံခြံုရေးဆိုင်ရာဥပဒေကြမ်းကို ပြည်သူ ့လွှတ်တော်အတည်ပြုချက်များအတိုင်း အတည်ပြုရန် ဥပဒေကြမ်းကော်မတီ တင်ပြ
By နေသာ 
နေပြည်တော်၊ဇန်နဝါရီ ၂၇ ။          ။ လွှတ်တော်နှစ်ရပ်သဘောထားကွဲလွဲသော ပြည်ထဲရေးဝန်ကြီးဌာနက တင်သွင်းခဲ့သည့် နိုင်ငံတော်သမ္မတာဝန်ထမ်းဆောင်ခဲ့သူ၏ လုံခြုံရေးဆိုင်ရာ ဥပဒေကြမ်း အပေါ် သဘောထားကွဲလွဲချက် (၁၁) ချက်အားလုံးကို ပြည်သူ့လွှတ်တော်၏အတည်ပြုချက်များ အတိုင်းသာ အတည်ပြုသင့်ကြောင်း ဥပဒေကြမ်းကော်မတီက တင်ပြခဲ့သည်။
ယင်းဥပဒေကြမ်းကို ပြည်သူ့လွှတ်တော်တွင် ပြင်ဆင်ချက်များဖြင့် အတည်ပြုခဲ့ပြီး ဒီဇင်ဘာ ၃၁ ရက်နေ့တွင် အမျိုးသားလွှတ်တော်သို့ပေးပို့ခဲ့ပြီးနောက် အမျိုးသားလွှတ်တော်က   ပြည်သူ့လွှတ်တော်၏ ပြင်ဆင်ဖြည့်စွက်ချက်များကို ထပ်မံ၍ ပြင်ဆင်ကာ သဘောတူခဲ့သည်။
အမျိုးသားလွှတ်တော် အတည်ပြုကာ သဘောတူညီခဲ့သည့် ယင်းပြင်ဆင်ချက်များအပေါ် ပြည်သူ့လွှတ်တော်က သဘောမတူသည့် အတွက် လွှတ်တော်နှစ်ရပ်သဘောထားကွဲလွဲနေသည့် အချက်များကို ပြည်ထောင်စုလွှတ်တော်တွင် ဆွေးနွေးဆုံးဖြတ်မည်ဖြစ်သည်။
ယင်းဥပေဒကြမ်းအပေါ် သဘောထားကွဲလွဲမှုရှိနေခြင်းကို ပြည်ထောင်စုလွှတ်တော်တွင်ဆွေးနွေးဆုံးဖြတ်နိုင်ရန် ပြည်ထောင်စုလွှတ်တော် နာယက က ဥပဒေကြမ်းပူးပေါင်းကော်မတီသို့ တာဝန်ပေးအပ်ခဲ့ခြင်းဖြစ်သည်။
ဒီမိုကရေစီ ခရီးကြမ်း ဒေါ်စု ဆက်မလှမ်းတော့ဘူးလား
By မဇ္ဈိမ 
လွတ်လပ်သည့် အာရှအသံ (မြန်မာပိုင်း) နှင့် ဒေါ်အောင်ဆန်းစုကြည်တို့ အမေးအဖြေ ကဏ္ဍကို နှစ်ပတ်တစ်ကြိမ် ကြာသပတေးနေ့ နံနက်တိုင်း ထုတ်လွှင့်နေကျ ဖြစ်သော်လည်း ဇန်ဝါရီလ ၂၈ ရက် ကြာသပတေးနေ့ နံနက်ပိုင်းတွင် ထုတ်လွှင့်မသွားခဲ့သည်ကို တွေ့ရှိရသည်။
“ဒီမိုကရေစီ ခရီးကြမ်းနှင့် ဒေါ်အောင်ဆန်းစုကြည်”ဟု အမည်ပေးထားသည့် အစီအစဉ်ကို ထုတ်လွှင့်ခဲ့သည်မှာ ကာလ ကြာမြင့်ပြီဖြစ်သော်လည်း ဇန်နဝါရီ ၂၈ ရက်တွင် ထိုအစီအစဉ်မပါရှိခြင်းဖြစ်သည်။
နိုဝင်ဘာ ရွေးကောက်ပွဲတွင် အနိုင်ရရှိခဲ့ပြီး အစိုးရဖွဲ့စည်းတော့မည့် အမျိုးသား ဒီမိုကရေစီအဖွဲ့ချုပ်၏ ဥက္ကဋ္ဌလည်းဖြစ်၊ လက်ရှိလွှတ်တော်၏ တရားဥပဒေ စိုးမိုးရေးနှင့် တည်ငြိမ်အေးချမ်းရေး ကော်မတီ၏ ဥက္ကဋ္ဌလည်း ဖြစ်သူ ဒေါ်အောင်ဆန်းစုကြည်နှင့် လွတ်လပ်သည့် အာရှအသံတို့ တွေ့ဆုံမေးမြန်းမှု မထုတ်လွှင့် ဖြစ်ခဲ့သည့် အကြောင်းရင်းကိုမူ မသိရှိရသေးပါ။
လွတ်လပ်သည့် အာရှအသံ၏ ထုတ်လွှင့်မှုများတွင် တစ်ပတ်အတွင်း ထူးခြား ဖြစ်စဉ်နှင့် သတင်းများအပေါ်မူတည်လျက် စီစဉ်တင်ဆက်သူ ဦးခင်မောင်စိုးက ဒေါ်အောင်ဆန်းစုကြည်၏ အမြင်နှင့် ထင်မြင်ချက်များကို မေးမြန်း တင်ဆက်ခြင်းဖြစ်သည်။
အစီအစဉ်သည် နိုင်ငံရေး၊ လူမှုရေး၊ ကျန်းမာရေးမှအစ ပညာရေးအထိ အများပြည်သူတို့ သိလိုသည့်မေးခွန်းများကို ဒေါ်အောင်ဆန်းစုကြည်နှင့် တိုက်ရိုက် မေးမြန်းတင်ဆက်သည့် အစီအစဉ်လည်းဖြစ်သည်။
ပြီးခဲ့သည့် ဇန်နဝါရီလ ၁၄ ရက်က လွတ်လပ်သည့် အာရှအသံ၏ နောက်ဆုံး ထုတ်လွှင့်ခဲ့သော “ဒီမိုကရေစီ ခရီးကြမ်းနှင့် ဒေါ်အောင်ဆန်းစုကြည်” အစီအစဉ်တွင် မင်္ဂလာဈေး မီးလောင်မှုနှင့် ပတ်သက်သည့် အမြင်နှင့် သူဦးဆောင်သည့် ပါတီတွင်း အခြေအနေကို ပြောဆိုရာတွင် ဝန်ကြီးနေရာ တောင်သူများနှင့် ပတ်သက်၍ “အဲ့ဒီရောဂါက ဟိုတည်းက ရှိခဲ့တာ၊ ဟိုး ၈၈လောက်ကတည်းက အဲ့ဒီရောဂါကို သတိပြုမိတယ်” ဟု ပြောဆိုခဲ့သေးသည်။
အမျိုးသား ဒီမိုကရေစီအဖွဲ့ချုပ်သည် ယင်း၏ မူဝါဒ၊ အသွင်ကူးပြောင်းရေးဆိုင်ရာ ကိစ္စများနှင့် ပတ်သက်၍ ဒေါ်အောင်ဆန်းစုကြည် တစ်ဦးတည်းသာ ပြောဆိုခွင့်ရှိကြောင်း ဇန်နဝါရီ ၂၂ ရက်တွင် ထုတ်ပြန်ထားသည်။
လိပ်ကျွန်းလူသတ်မှုတွင်သေဒဏ်ချမှတ်ခံရသည့် မြန်မာနှစ်ဦး ထောင်ပြောင်းရွှေ့
By ဖနိဒါ 
ချင်းမိုင်၊ ဇန်နဝါရီ ၂၈ ။           ။ ထိုင်းနိုင်ငံတောင်ပိုင်း လိပ်ကျွန်းတွင် ဗြိတိန်နိုင်ငံသား နှစ်ဦး အသတ်ခံရမှုဖြင့် သေဒဏ်ချမှတ်ခံရသော မြန်မာရွှေ့ပြောင်းအလုပ်သမား နှစ်ဦးအားထိုင်းနိုင်ငံ လိပ်ကျွန်းရှိ နခွန်စီ ထမရပ် အကျဉ်းထောင်မှ ဘန်ကောက်မြို့အနီးရှိ နွန်ထဘူရီခရိုင် ဘန်ခွမ် အကျဉ်းထောင်သို့ဇန်နဝါရီ ၂၇ ရက်က ပြောင်းရွှေ့လိုက်သည်ဟု ၎င်းတို့၏ အကျိုးဆောင် ရှေ့နေက ပြောသည်။
“မနေ့က ညနေပိုင်းမှာ သူတို့ကိုရွှေ့တယ်။ ဒီနေ့မနက် ကလေးတွေဆီ ရှေ့နေများကောင်စီက အဖွဲ့တွေ သွားတဲ့အခါမှာ ထောင်ကို ရွှေ့လိုက်တယ်လို့ ထောင်ဝန်ထမ်းတွေက ပြောတာပါ။ မတွေ့ခဲ့ရဘူး”ဟုထိုင်းနိုင်ငံဆိုင်ရာ မြန်မာသံရုံးအထူးစုံစမ်းရေးအထူးအဖွဲ့မှ ရှေ့နေ ဦးအောင်မျိုးသန့်က မဇ္ဈိမကို ပြောသည်။
မြန်မာလုပ်သားနှစ်ဦးကို ထိုင်းရှေ့နေများကောင်စီက ထောင်ဝင်စာတွေ့ခွင့်မရခဲ့သော်လည်း မကြာမီ ရက်ပိုင်းအတွင်း သံအမတ်မှ သွားရောက် တွေ့ဆုံမည် ဖြစ်ကြောင်း သူက ပြောသည်။
ဘန်ကောက်မြို့မှ ကားဖြင့် တစ်နာရီခန့် သွားရသော ဘန်ခွမ် အကျဉ်းထောင်တွင် ပြစ်ဒဏ် နှစ် ၃၀ အထက် ချခံရသော အကျဉ်းသားများအား ထားရှိသော အကျဉ်းထောင်ဖြစ်ကြောင်း သူက ဆိုသည်။
ယခင်အကျဉ်ထောင်သည် အနည်းဆုံး ၈ နာရီခန့်မောင်းရသဖြင့် လမ်းခရီးဝေးလွန်းသလို၊ မြန်မာလုပ်သား နှစ်ဦးနှင့် တွေ့ဆုံနိုင်ရေး အဆင်မပြေသဖြင့် သူတို့နှစ်ဦးအား ပြစ်ဒဏ် ချမှတ်ခဲ့ပြီးနောက် ဘန်ကောက်မြို့ အနီးရှိ အကျဉ်းထောင်သို့ပြောင်းရွှေ့ပေးရန် တောင်းဆိုခဲ့ခြင်း ဖြစ်သည်ဟုရှေ့နေ ဦးအောင်မျိုးသန့်က ပြောသည်။
“အရင်တုန်းကတည်းက ကျနော်တို့တောင်းဆိုထားတာပါ။ ဘာလို့လဲဆိုတော့ အယူခံတရားရုံးက ဘန်ကောက်မှာ ရှိမယ်။ ဘန်ကောက်မှာရှိတဲ့ အကျဉ်းထောင်ကို ပြောင်းရင် အယူခံတက်တဲ့အခါ ပြောရေး ဆိုရေး သွားရေးလာရေးက ပိုအဆင်ပြေလို့ပါ၊ သူတို့ကို သွားမေးဖို့ ပိုလွယ်ကူသွားတာပေါ့”ဟု သူက ပြောသည်။
လာမည့် ဖေဖော်ဝါရီလ ၂၄ ရက် မတိုင်မီ အမှုခံ အယူခံ ဝင်ရန်အတွက် ထိုင်းရှေ့နေများကောင်စီနှင့် မြန်မာအစိုးရက စေလွတ်ထားသော ပြည်ထောင်စု ရှေ့နေချုပ်ရုံးမှ ဥပဒေ ပညာရှင်၊ မြန်မာနိုင်ငံ ရဲတပ်ဖွဲ့မှ မူခင်းညာရှင်နှင့် မြန်မာနိုင်ငံ ရှေ့နေများကောင်စီမှ အမှုအယူခံဆိုင်ရာကျွမ်းကျင်သူတို့နှင့် ပူးပေါင်း လုပ်ဆောင်လျက်ရှိနေပြီ ဖြစ်ကြောင်း သိရသည်။
ပထမအကြိမ် အမျိုးသားလွှတ်တော် အစည်းအဝေး ပိတ်သိမ်း
By နေသာ 
နေပြည်တော်၊ဇန်နဝါရီ ၂၈ ။            ။ ပထမအကြိမ် အမျိုးသားလွှတ်တော်အစည်းအဝေးကို ပိတ်သိမ်းလိုက်ပြီဖြစ်ကြောင်း အမျိုးသားလွှတ်တော် ဥက္ကဌ ဦးခင်အောင်မြင့်က လွှတ်တော်သက်တမ်း မကုန်ဆုံးမီ တစ်ရက်အလို ဇန်နဝါရီလ ၂၈ ရက်တွင်ကြေညာခဲ့သည်။
"""အမျိုးသားလွှတ်တော် ကိုယ်စားလှယ်များအားလုံး နိုင်ငံတော် နှင့် နိုင်ငံသားတို့အကျိုးကို ဆက်လက်သယ်ပိုးနိုင်ကြပါစေကြောင်း နှင့် ချမ်းသာကိုယ်စိတ်မြဲကြပါစေကြောင်း ဆုမွန်ကောင်းတောင်းရင်း ပထမအကြိမ် အမျိုးသားလွှတ်တော် အစည်းအဝေးကို ပိတ်သိမ်းကြောင်း ကြေညာပါတယ် ""ဟု ဦးခင်အောင်မြင့် က ပြောခဲ့သည်။"
ဒုတိယအကြိမ် အမျိုးသားလွှတ်တော်အစည်းအဝေးကို ဖေဖော်ဝါရီ တစ်ရက်တွင် စတင်မည်ဖြစ်ပြီး အမျိုးသားလွှတ်တော် ဥက္ကဌအဖြစ် ကရင်ပြည်နယ်မဲဆန္ဒနယ် အမှတ် ၈ လွှတ်တော်ကိုယ်စားလှယ် ဦးမန်းဝင်းခိုင်သန်း နှင့် ဒုတိယဥက္ကဌအဖြစ် ရခိုင်ပြည်နယ် မဲဆန္ဒနယ် အမှတ် ၆ မှ လွှတ်တော်ကိုယ်စားလှယ် ဦးအေးသာအောင် က တာဝန်ယူသွားမည်ဖြစ်သည်။
ကျင်းပပြီးစီးခဲ့သော ပထမအကြိမ် အမျိုသားလွှတ်တော်သည် ရှမ်းပြည်နယ် အမျိုးသားလွှတ်တော် မဲဆန္ဒနယ်အမှတ် (၃) မှ ဒေါက်တာစိုင်းမောက်ခမ်း (ခ) မောင်အုန်း အား ဒုတိယ သမ္မတအဖြစ်တင် မြှောက်ပေးခဲ့သည်။ ပထမအကြိမ် အမျိုးသားလွှတ်တော်အစည်းအဝေးမှ ဒုတိယသမ္မတ ရာထူး တစ်ဦး၊ ပြည်ထောင်စုဝန်ကြီးရာထူးနှင့် ငါးဦး ထွက်ပေါ်ခဲ့သည်။
ပထမအကြိမ် အမျိုးသားလွှတ်တော်သည် သူ၏ သက်တမ်း ငါးနှစ်အတွင်း ဗိယက်နမ် ၊ လာအို ၊ ကမ္ဘောဒီးယား ၊ ထိုင်း ၊ ဂျပန် ၊ သြစတေးလျ ၊ ပြင်သစ် ၊ ကိုရီးယား ၊ တရုတ် ၊ မလေးရှား ၊ စင်္ကာပူ ၊ ဖိလစ်ပိုင် ၊ အင်ဒိုနီးရှား ၊ ဘရူနိုင်း ၊ လပ်ဗီးယား ၊ ပိုလန် နှင့် ဘယ်လာရုစ် အပါအဝင် နိုင်ငံတကာ လွှတ်တော် ၁၇ ခု နှင့် လွှတ်တော်ချစ်ကြည်ရေးအသင်းများ ဖွဲ့စည်ခဲ့သည်။
အမျိုးသားလွှတ်တော်ကိုယ်စားလှယ်များ နှုတ်ဖြင့်မေးမြန်းသည့် မေးခွန်းများအနက် ဥက္ကဌ က နိုင်ငံသားများအတွက် အကျိုးဖြစ်ထွန်းစေသည် ဟုသတ်မှတ်သည့် မေးခွန်း နှင့် ဖြေကြားချက် ၂၅ ခုကို နိုင်ငံတော်ပြန်တမ်းတွင်ထည့်သွင်းဖော်ပြခဲ့သည်။
ပထမအကြိမ် အမျိုးသားလွှတ်တော် သက်တမ်းအတွင်း လွှတ်တော်ကိုယ်စားလှယ်များက နှုတ်ဖြင့်မေးသည့်မေးခွန်း (၁၇၂၃) ခုနှင့် စာဖြင့်မေးသည့် ကြယ်ပွင့်မပြ မေးခွန်း (၂၇၆၁) စုစုပေါင်းမေးခွန်း ၄၄၈၄ ခုမေးမြန်းခဲ့သည်။
ANP ပါတီနာယက ဦးအေးသာအောင်အား တိုင်းရင်းသားအားလုံး အကျိုးကိုဆောင်ရွက်ရန်တိုက်တွန်း
By မျိုးသူအောင် 
ရန်ကုန်၊ ဇန်နဝါရီ(၂၈)ရက်။             ။ ရခိုင်အမျိုးသားပါတီ (ANP) နာယက ဦးအေးသာအောင်အား အမျိုးသားလွှတ်တော် ဒုတိယဥက္ကဋ္ဌအဖြစ် ရွေးခြယ်ခံရခြင်းကို ကြိုဆိုသော်လည်း ၎င်းအနေဖြင့် ရခိုင်အမျိုးသား တစ်ခုတည်း၏ အကျိုးကိုမကြည့်ပဲ တိုင်းရင်းအားလုံးအကျိုးကို ဆောင်ရွက်သင့်ကြောင်း ဆရာတော်ဦးပါမောက္ခက မိန့်ကြားလိုက်သည်။
၂၀၁၅ခုနှစ် အထွေထွေရွေးကောက်ပွဲတွင် မဲအများဆုံးအနိုင်ရရှိခဲ့သည့် အမျိုးသားဒီမိုကရေစီအဖွဲ့ချုပ်မှ လွှတ်တော်ဥက္ကဋ္ဌ ဒုဥက္ကဋ္ဌများရွေးခြယ်ခန့်ထား ရာတွင် ရခိုင်အမျိုးသားပါတီနာယက ဦးအေးသာအောင်ကို အမျိုး သားလွှတ်တော် ဒုတိယဥက္ကဋ္ဌအဖြစ် ရွေးခြယ်ခဲ့ခြင်း ဖြစ်သည်။
""" မြန်မာပြည်သူလူထုအားလုံး ပညာရေး ကျန်းမာရေး လမ်းပန်းဆက်သွယ်ရေးအမျိုးသားပြန်လည် သင့်မြတ် ရေး တရားဥပဒေစိုးမိုးရေး တိုးတက်ဖို့ ဆောင်ရွက်သွားမယ်ဆိုရင် အကောင်းဆုံးပါပဲ။ ဦးအေးသာအောင် အခု လို အမျိုးသားလွှတ်တော် ဒုတိယဥက္ကဋ္ဌဖြစ်လာတဲ့အပေါ်မှာ ကြိုဆိုတယ်။သို့သော် ရခိုင်တိုင်းရင်းသား တစ်မျိုး တည်းအတွက်ပဲ မမြင်ပဲ အားလုံးအတွက် အမြင်ကျယ်ကျယ်နဲ့ ထမ်းဆောင်သွားဖို့ ဦးဇင်းအနေနဲ့ တိုက်တွန်း ချင်တယ်""ဟု မကွေးကျောင်း ဆရာတော် ဦးပါမောက္ခက မိန့်သည်။"
ရခိုင်ပြည်နယ်နေရာအနှံ့တွင် ရခိုင်တပ်မတော် AAနှင့်ဆက်နွယ်သည်ဟုဆိုကာ ဖမ်းဆီးမှုများကို မှန်မှန်ကန်ကန်ဖြစ်အောင် လုပ်ပေးစေချင်ကြောင်း၊ AAကိုလည်း နိုင်ငံရေးစားပွဲဝိုင်းထဲ ဝင်ရောက်ဆွေးနွေးလာနိုင်အောင်အတွက် လက်ခံပေးနိုင်ဖို့အတွက် တိုက်တွန်းပေးစေလိုကြောင်း ကျောက်ဖြူမြို့နယ် ရှေ့နေအသင်းမှ ကိုဟန်မင်းအောင်က ပြောသည်။
"ဦးအေးသာအောင်အား အမျိုးသားလွှတ်တော် ဒုတိယ ဥက္ကဌအဖြစ်ရွေးခြယ်ခံရခြင်းအပေါ် ရခိုင် ပြည်နယ်အမျိုးသားအင်အားစုပါတီမှ ဦးအေးကြိုင်က"" လွှတ်တော်ဆိုတာ ဒီမိုကရေစီအခင်းအကျင်းမှာ အဓိက အချက်အခြာကျတဲ့နေရာတစ်ခုပဲလေ။ သူ့အနေနဲ့ လုပ်စေချင်တာကတော့ ကျွန်တော်တို့ ပြည်နယ်အသီးသီး  ရဲ့ ရပိုင်ခွင့်လေးတွေပေါ့နော်။ ကျွန်တော်တို့ နိုင်ငံရေးဆွေးနွေးပွဲ မူဘောင်ရေးဆွဲရေးမှာလည်း ပြောခဲ့တာရှိ တယ်။ အာဏာခွဲဝေရေးကိစ္စတွေ၊ သယံဇာတခွဲဝေရေး ကိစ္စတွေ တခြားတခြား လူဝင်စီးဆင်းမှု ကိစ္စတွေနဲ့ အဓိက ထိရောက်နိုင်တဲ့ ကိစ္စတွေ အပါအဝင်ပေါ့ သူ့အနေနဲ့ လုပ်ပေးစေချင်တဲ့ ဆန္ဒကတော့ ကျွန်တော့ဆီမှာ အများကြီးရှိနေတယ်။""ဟု ဆိုသည်။"
အနိုင်ရပါတီဖြစ်သည့် အမျိုးသားဒီမိုကရေစီအဖွဲ့အချုပ်အနေဖြင့် ရခိုင်ပြည်နယ်အစိုးရဖွဲ့စည်းပါက ပြည်နယ်အတွင်းမဲအများဆုံးရရှိထားသည့် ရခိုင်အမျိုးသားပါတီကို ဦးဆောင်ဖွဲ့စည်းပေးရန်   တောင်းဆိုထားပြီး  မရရှိပါက အတိုက်အခံအနေဖြင့် ရပ်တည်သွားမည်ဟု ANPကထုတ်ပြန်ထားသည်။
အမျိုးသားဒီမိုကရေစီအဖွဲ့ချုပ်အနေဖြင့် ဒုတိယအကြိမ် လွှတ်တော်သက်တမ်းတွင် ပြည်သူ့လွှတ်တော် ဥက္ကဋ္ဌ အဖြစ် အမျိုးသားဒီမိုကရေစီအဖွဲ့ချုပ်မှ ပြည်သူ့လွှတ်တော်ကိုယ်စားလှယ် ဦးဝင်းမြင့်  ၊ ပြည်သူ့လွှတ်တော် ဒုတိယဥက္ကဋ္ဌအဖြစ် ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီမှ ဦးတီခွန်မြတ်၊ အမျိုးသားလွှတ်တော်ဥက္ကဋ္ဌ အဖြစ် အမျိုးသားဒီမိုကရေစီအဖွဲ့ချုပ်မှ မန်းဝင်းခိုင်းသန်းနှင့် အမျိုးသားလွှတ်တော် ဒုတိယဥက္ကဋ္ဌအဖြစ် ရခိုင်အမျိုး သားပါတီမှ ဦးအေးသာအောင်တို့ကို ရွေးခြယ်တာဝန်ပေးအပ်ခဲ့ခြင်း ဖြစ်သည်။
မြန်မာနိုင်ငံ၏ လူ့အခွင့်အရေး ချိုးဖေါက်မှုများ အဆုံးသတ်ရန် နောက်တက်လာမည့်အစိုးရထံ HRW တိုက်တွန်း
By မဇ္ဈိမ 
မြန်မာနိုင်ငံရဲ့ ငြိမ်းချမ်းစွာပြီးစီးသွားသော ရွေးကောက်ပွဲက နှစ်တစ်နှစ်အတွင်း အထင်ကရ အဖြစ်အပျက်ပင်ဖြစ်ပြီး နိုင်ငံတွင်း အိုင်ဖွဲ့နေသည့် လူ့အခွင့်အရေး အခြေအနေများကလည်း ရှိနေကြောင်း လူ့အခွင့်အရေး စောင့်ကြည့်ရေးအဖွဲ့ HRW က ၂၀၁၆ ကမ္ဘာ့အစီရင်ခံစာကို ထုတ်ပြန်သည်။
ဒေါ်အောင်ဆန်းစုကြည်၏ အတိုက်အခံ NLD ပါတီက ဖွဲ့စည်းပုံ အနာအဆာများအတွင်းမှပင် သောင်ပြို ကမ်းပြိုနိုင်ခဲ့ခြင်း ဖြစ်သော်လည်း တစ်နိုင်ငံလုံး ရွေးကောက်ပွဲများက လုပ်ထုံးလုပ်နည်းအရ လွတ်လပ်မှုတော့ ရှိခဲ့ပါသည်။ သို့သော်လည်း နိုင်ငံရေးအကျဉ်းသားဦးရေက မြင့်တက်လာသည်။
စာမျက်နှာ ၆၅၉ မျက်နှာပါ ၂၀၁၆ ကမ္ဘာ့အစီရင်ခံစာတွင် နိုင်ငံပေါင်း ၉၀ ကျော်၏ လူ့အခွင့်အရေး ကျင့်သုံးမှုများကို လူ့အခွင့်အရေးစောင့်ကြည့်ရေးအဖွဲ့က သုံးသပ်ထားသည်။ မိတ်ဆက်စာတမ်းတွင် အမှုဆောင်ချုပ် Kenneth Roth က အရှေ့အလယ်ပိုင်း အလွန်အစွန်းရောက် တိုက်ခိုက်မှုများ ပျံ့နှံ့ခြင်းနှင့် ဖိနှိပ်မှုများ၊ ပဋိပက္ခများမှ ထွက်ပြေးလာသည့် ဒုက္ခသည်များ အလုံးလိုက်စီးဝင်ခြင်းက အစိုးရများအတွက် မိမိနိုင်ငံ လုံခြုံရေးကို ကာကွယ်မှုပြုရာတွင် အလွဲအမှားများကို ဦးတည်စေတော့ကြောင်း ရေးသားထားသည်။
“မြန်မာလူထုနဲ့ ကမ္ဘာက ယခင်အစိုးရနဲ့ ဆယ်စုနှစ်ကြာစစ်အုပ်ချုပ်ရေးတို့ လက်အောက်မှာ အမြစ်တွယ်ခဲ့တဲ့ မဖြေရှင်းနိုင်တဲ့ အခွင့်အရေးအလွဲသုံးစားပြုမှုနဲ့ မမျှတတဲ့ ဥပဒေတွေကို လာမယ့်အစိုးသစ်က ကိုင်တွယ် နိုင်လိမ့်မည်လို့ မျှော်လင်တကြီး ရှိနေပါတယ်။ အစိုးရသစ်အနေနဲ့ နိုင်ငံရေး အကျဉ်းသားတွေကို အမြန်ဆုံး ပြန်လွှတ်ပေးရပါမယ်”ဟု လူ့အခွင့်အရေးစောင့်ကြည့်ရေး အာရှရေးရာ လက်ထောက် ညွှန်ကြားရေးမှူးချုပ်ဖြစ်သူ Phil Robertson ကပြောသည်။
၂၀၁၅ ခုနှစ်အတွင်း နိုင်ငံရေးအကျဉ်းသားဦးရေက တိုးတက်လာခဲ့ပြီး နှစ်ဆုံးတွင် ငြိမ်းချမ်းစွာ စုဝေးဆန္ဒပြမှုနှင့် အခြား အခြေခံလွတ်လပ်ခွင်များအတွက် ၁၁၂ ဦးခန့် ဖမ်းဆီးအကျဉ်းချခံရသည်ဟုလည်း လယ်ယာမြေအရေး ဆန္ဒပြသူအများစုဖြစ်သည့် လူပေါင်း အနည်းဆုံး ၄၈၆ ဦးကိုလည်း တရားစွဲဆိုခံထားရသည်ဟု လူ့အခွင့်အရေး စောင့်ကြည့်ရေးအဖွဲ့၏ ထုတ်ပြန်ချက်တွင် ပါရှိသည်။
မတ်လအတွင်းက ဆန္ဒပြကျောင်းသားများကို ရဲက အကြမ်းဖက်ဖြိုခွင်းပြီး ဖမ်းဆီးကာ တရားစွဲဆိုခံရသူ ၅၀ ကျော်ရှိသည်။
ပြည်သူ့လွှတ်တော်ဥက္ကဌဖြစ်လာမည့် ဦးဝင်းမြင့်အနေဖြင့် အစိုးရသစ်ကို အကောင်းဆုံးထိန်းကျောင်းနိုင်မည်ဟုမျှော်လင့်
By စည်သူမောင်မောင် 
ပုသိမ်၊ဇန်နဝါရီ ၂၈ ။            ။ အမျိုးသားဒီမိုကရေစီအဖွဲ့ချုပ်က ပြည်သူ့လွှတ်တာ်ဥက္ကဌအဖြစ် တာဝန်ပေးအပ်ရန်ဆုံးဖြတ်လိုက်သည့် ပြည်သူ့လွှတ်တော်အမတ် ဦးဝင်းမြင့်အနေဖြင့် အစိုးရသစ်ကို အကောင်းဆုံးထိန်းကျောင်းနိုင်မည်ဟုမျှော်လင့်ကြောင်း အရပ်ဖက်လူ့အဖွဲ့အစည်းများက ဆိုသည်။
အမျိုးသားဒီမိုကရေစီအဖွဲ့ချုပ်၏ မူအရပြောင်းလဲရမည်ဆိုသည့်အတိုင်းပြောင်းလဲရန်လိုအပ်ကြောင်း၊ ဦးဝင်းမြင့်သည် ဥပဒေသမားဖြစ်သည့်အတွက် အကောင်းဆုံးထိန်းကျောင်းနိုင်လိမ့်မည်ဟု   မျှော်လင့်ကြောင်း ပုသိမ်မြို့၈၈မျိုးဆက် ကိုစိုးလှိုင်ဦးက ဆိုသည်။
""" အချိန်ဆုံးဖြတ်ချက်တွေ အားကောင်းဖို့လိုလာပြီး၊ကြားဖြတ်လို အားနည်းမယ်ဆိုရင်တော့ အဆင်နိုင်ပြေဘူး""၎င်းကပြောသည်။"
ပြီးခဲ့သည့်ကြားဖြတ်ရွေးကောက်ပွဲတွင် ပုသိမ်မြို့နယ်မှ အနိုင်ရရှိကာ လွတ်တော်သို့ရောက်ရှိခဲ့ပြီးနောက် ပြည်သူများလိုအပ်သည့် ဥပဒေများကို တင်ပြနိုင်ခဲ့ကြောင်း၊ ယခင်က မလုပ်နိုင်ခဲ့သည့် ဥပဒေများကို   ယခုလွှတ်တော်တွင်လုပ်နိုင်မည်ဖြစ်ကြောင်း ပုသိမ်မြို့မှ တရားလွှတ်တော်ရှေနေ့ ဦးကျော်ဟိုးမှ မဇ္ဈိမသို့ပြောသည်။
"""ဥပဒေသမားက ဥပဒေပြုရေးကိုမောင်းနှင်နိုင်မှာပါ၊ပြည်သူနဲ့ထိတွေဖို့ အားကောင်းဖို့တော့လိုတယ်၊""ဟု ၂၀၁၂ ကြားဖြတ် ရွေးကောက်ပွဲတွင် ပုသိမ်အောင်နိုင်ရေးအဖွဲ့ဝင်ဖြစ်သူ ဦးသက်နိုင်မျိုးပြောသည်။"
"""ပြည်သူအတွက် သူပေးဆပ်ခဲ့တယ်အရင်ကရော အခုထပ်ပြီး အလုပ်အကျွေးပြုရမယ်အချိန်ပါ ၊မြို့နယ်တခုအတွက် စာရင် တစ်နိုင်ငံလုံးလွမ်းခြုံမယ် ဥပဒေတွေပြဌာန်းဖို့လိုတယ်  ၊ ပြည်သူအကျိုးလုပ်နိုင်မယ်လို မျှော်လင့်ထားတယ်""ဟု ပုသိမ်မြို့နေ ဦးစိုးမြင့်မောင်မှ မဇ္ဈိမသို့ပြောသည်။"
ယခင်ပြည်သူ့လွှတ်တော်တွင် သုံးနှစ်တာဝန်ထမ်းဆောင်ခဲ့ပြီး လယ်ယာမြေပြဿနာများကို ထဲထဲဝင်ဝင်လုပ်ဆောင်နိုင်ခဲ့ကြောင်း၊ပြည်သူများ၏ ဘဝလုံခြုံရေးငြိမ်းချမ်းရေးနှင့် တရားဥပဒေအတွက် အစိုးရကို အကောင်းဆုံးထိန်းကျောင်းနိုင်လိမ့်မည်ဟု မြင်မိကြောင်း ရေကြည်မြို့နယ် တိုင်းဒေသကြီးကိုယ်စားလှယ်ဒေါက်တာလှမြတ်သွေးက ပြောသည်။
လာမယ့်လွှတ်တော်မှာ မပါတော့ပေမယ့် လိုအပ်ပါက ကူညီဖို့အသင့်ပဲလို့ ဦးဌေးဦးပြော
By မင်းမင်း 
နေပြည်တော်(ဇန်နဝါရီ ၂၈)။ ။ ဥပဒေပြုရေးအတွက် တာဝန်ယူရတော့မည့် အမတ်သစ်များအနေဖြင့် အခက်အခဲမရှိ လုပ်ဆောင်နိုင်မည်ဟု ယုံကြည်သလို လိုအပ်ပါကလည်း လွှတ်တော်အတွက် ကူညီဖို့အသင့်ပဲဟု ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီ၏ ပူးတွဲဥက္ကဌဖြစ်သူ ဦးဌေးဦးက ပြောကြားလိုက်သည်။
သူအပါအဝင် လက်ရှိလွှတ်တော်အမတ်အများစုသည် လာမည့်လွှတ်တော်တွင် ဆက်လက်ပါဝင်ခြင်း မရှိတော့သော်လည်း နိုင်ငံတော်နှင့် နိုင်ငံသားတို့အကျိုးအတွက် ဆောင်ရွက်သွားမည်ဟုဆိုကာ “လွှတ်တော်အတွက် လိုအပ်မှုရှိလာပါကလည်း ကူညီဆောင်ရွက်ဖို့အသင့်ရှိပါကြောင်း ပြောကြားလိုပါတယ်” ဟု ဦးဌေးဦးက ပြောသည်။
ဇန်နဝါရီ ၂၈ရက်က ပထမအကြိမ် ပြည်သူ့လွှတ်တော်၏ နောက်ဆုံးအစည်းအဝေးတွင် ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီ ကိုယ်စားပြုပြောကြားသည့် နှုတ်ဆက်အမှာစကားတွင် ဦးဌေးဦးက ပြောဆိုလိုက်ခြင်း ဖြစ်သည်။
“ကျွန်တော်အပါအဝင် လွှတ်တော်ကိုယ်စားလှယ်အများစုဟာ လာမည့်လွှတ်တော်မှာ မပါဝင်နိုင်ကြတော့ပေမယ့်လို့ နိုင်ငံတော်နဲ့ နိုင်ငံသားများအကျိုးအတွက် ဆက်လက်ဝိုင်းဝန်းဆောင်ရွက်သွားမှာ ဖြစ်ကြောင်း ပြောကြားလိုပါတယ်” ဟု ဦးဌေးဦးက ဆိုသည်။
နိုဝင်ဘာရွေးကောက်ပွဲရလဒ်အရ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီမှ ပြည်သူ့လွှတ်တော်တွင် အမတ်နေရာ ၃၀နှင့် အမျိုးသားလွှတ်တော်တွင် ၁၁နေရာ အနိုင်ရရှိခဲ့သည်။
၂၀၁၀ရွေးကောက်ပွဲအပြီး လွှတ်တော်သို့ရောက်ရှိလာကြသည့် သူအပါအဝင် လွှတ်တော်အမတ်များသည် လွှတ်တော်အတွေ့အကြုံမရှိခဲ့သော်လည်း လေ့လာသင်ယူရင်း ပြည်သူများ၏ လိုအပ်ချက်ကို ဖြည့်ဆည်းပေးနိုင်ခဲ့သည်ဟု ဦးဌေးဦးက ပြောသည်။
“မကြာမီရက်အတွင်းမှာ ပြည်သူများက ယုံကြည်ရွေးချယ်ထားသူ ကိုယ်စားလှယ်များနဲ့ နိုင်ငံတော်သစ် တည်ဆောက်ရေးအတွက် လွှတ်တော်ဆိုင်ရာ အရေးပါတဲ့ တာဝန်များကို ပြောင်းလဲဆောင်ရွက်ကြရတော့မှာ ဖြစ်ပါတယ်။ စတင်ဆောင်ရွက်စမှာ အခက်အခဲမရှိအောင် လွှတ်တော်အပိုင်းက ဆောင်ရွက်ပေးနေသလို၊ ကော်မတီများကလည်း ပြင်ဆင်ပေးထားတဲ့အတွက် အဆင်ပြေချောမွေ့စွာ ဆောင်ရွက်နိုင်ကြလိမ့်မယ်လို့ ယုံကြည်ပါတယ်” ဟု ၎င်းက ပြောသည်။
သေဆုံးနိုင်ငံရေးအကျဉ်းသားများကို ဂုဏ်ပြုဆုငွေချီးမြှင့်မည်
By မျိုးသူအောင် 
ရန်ကုန်၊ ဇန်နဝါရီ၂၈ ။            ။ အကျဉ်းထောင်များနှင့် စစ်ကြောရေးစခန်းများတွင် သေဆုံးသွားကြသော နိုင်ငံရေးအကျဉ်းသားများအား မတ်၂၃ရက်နေ့တွင် တွင် ဂုဏ်ပြုပွဲ ကျင်းပ၍ တစ်ဦးလျှင် (၅)သိန်းကျပ်စီဖြင့် အကျဉ်းသား ၅၀ ဦးကို ချီးမြင့်သွားမည်ဖြစ်ကြောင်း နိုင်ငံရေးအကျဉ်းသား ကူညီစောင့် ရှောက် ရေးအသင်းမှ သိရသည်။
""" ပထမအကြိမ်က ကျွန်တော်တို့ (၅၄)ယောက်ကို လုပ်ပြီးသွားပြီ။ အခု ဒုတိယအကြိမ်က အယောက်(၄၀) ဒါ မှ မဟုတ်ရင် (၅၀)ကို ကျွန်တော်တို့ လုပ်မယ်။ နောက်ထပ် ကျန်တာက (၁၀၀) ပတ်ဝန်းကျင်လောက် ကျန် ဦးမယ်""ဟု နိုင်ငံရေးအကျဉ်းသား ကူညီစောင့်ရှောက်ရေးအသင်း(မြန်မာနိုင်ငံ)၏ တွဲဘက်အတွင်းရေးမှူး ကို ဘိုကြည်က ပြောသည်။"
နိုင်ငံရေးအကျဉ်းသားများ ကူညီစောင့်ရှောက်ရေးအသင်းမှ ကျဆုံးနိုင်ငံရေး အကျဉ်း သား ၄၀ အတွက် ကျပ် သိန်း၂၀၀ မတည်ထားကြောင်း သိရသည်။
""" ကောင်းပါတယ်။ ဒါမျိုးက ဖြစ်သင့်တာ ကြာပါပြီ။ နိုင်ငံရေးအကျဉ်းသားဆိုတာက ဒီမိုကရေစီ အပြောင်းအလည်းအတွက် ဝိုင်းပြီးတော့ ကြိုးစားပေးကြတဲ့ လူတွေပဲလေ။ သူတို့တွေက တစ်ခါမှ အသိအမှတ်ပြုမခံရဘူးလေ။အခုလိုမျိုး ဂုဏ်ပြုတယ်ဆိုတာ သူတို့ကိုအသိအမှတ်ပြုရာ ရောက်ပါတယ်""ဟု ၇၄ မျိုးဆက် နိုင်ငံရေးအကျဉ်းသားဟောင် ဦးရာကျော်က ပြောသည်။"
လ.ဝ.ကဝန်ကြီးဌာနကို ပြည်ထဲရေးအောက် မထားရန် လွှတ်တော်ဆုံးဖြတ်
By မင်းမင်း 
နေပြည်တော်(ဇန်နဝါရီ ၂၈)။ ။ လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနကို ပြည်ထဲရေးဝန်ကြီးဌာနလက်အောက်သို့ ပြောင်းရွှေ့ရန်မသင့်ကြောင်း ဇန်နဝါရီ ၂၈ရက် ပြည်ထောင်စုလွှတ်တော်တွင် ဆုံးဖြတ်လိုက်သည်။
လူဝင်မှုကြီးကြပ်ရေးနှင့် ပြည်သူ့အင်အားဝန်ကြီးဌာနကို ပြည်ထဲရေးဝန်ကြီးဌာနလက်အောက်သို့ ပြောင်းရွှေ့ရန် ဇန်နဝါရီ ၂၂ရက် ရက်စွဲဖြင့် သမ္မတဦးသိန်းစိန်က လွှတ်တော်နာယကထံ သဝဏ်လွှာပေးပို့ခဲ့ခြင်းဖြစ်ပြီး ယင်းသဝဏ်လွှာအပေါ် လွှတ်တော်တွင်းနိုင်ငံရေးပါတီများနှင့် ညှိနှိုင်းဆွေးနွေးပြီးနောက် လက်ရှိအခြေအနေတွင် မဆောင်ရွက်သင့်ကြောင်း ပြည်ထောင်စုလွှတ်တော်၏ ဥပေဒကြမ်းပူးပေါင်းကော်မတီက အစီရင်ခံခဲ့ခြင်းဖြစ်သည်။
ဥပေဒကြမ်းပူးပေါင်းကော်မတီ၏ အစီရင်ခံစာပါ လက်ရှိတွင် မဆောင်ရွက်သင့်ကြောင်း သဘောထားမှတ်ချက်အပေါ် ကန့်ကွက်သူ အမတ်သုံးဦးသာ ရှိခဲ့သည်။
“ဆွေးနွေးပွဲတက်ရောက်တဲ့ ကိုယ်စားလှယ်အများစုကလည်း လက်ရှိအခြေအနေနှင့် အချိန်အခါအရ ဆောင်ရွက်ရန်မသင့်ကြောင်းဆွေးနွေးခဲ့ကြတဲ့အပြင် ဥပဒေကြမ်းပူးပေါင်းကော်မတီဝင်အားလုံးကလည်း လက်ရှိအခြေအနေနှင့် အချိန်အခါတွင် ဆောင်ရွက်ရန်မသင့်ကြောင်း တစ်ညီတစ်ညွတ်တည်း သဘောထားကို အစီရင်ခံစာတင်ပြလာပါတယ်။ နာယကအနေနဲ့လည်း ဥပဒေကြမ်းပူပေါင်းကော်မတီရဲ့သဘောထားမှတ်ချက် ဟာ မှန်ကန်သင့်မြတ်တယ်လို့ယူဆပါတယ်” ဟု ပြည်ထောင်စုလွှတ်တော်နာယက သူရဦးရွှေမန်းက ပြောသည်။
ယင်းနောက် ဥပဒေကြမ်းပူးပေါင်းကော်မတီ၏ သဘောထားမှတ်ချက်ကို လွှတ်တော်က သဘောတူမတူ မေးမြန်းရာတွင် ပြည်သူ့လွှတ်တော်ကိုယ်စားလှယ် ဦးဖုန်းမြင့်အောင်က ကန့်ကွက်ဆွေးနွေးခဲ့သေးသည်။ ထို့ကြောင့် ပြည်ထောင်စုလွှတ်တော်နာယကက သဘောမတူသူများ မတ်တပ်ရပ်ရန်ညွှန်ကြားခဲ့ရာ ဦးဖုန်းမြင့်အောင်နှင့်အ တူ အမျိုးသားဒီမိုကရေစီအင်အားစုပါတီမှ ဦးစိုးဝင်းနှင့် ဒေါ်ခင်ဝိုင်းကြည်တို့က မတ်တပ်ရပ်ခဲ့ကြသည်။
ထိုသို့ ကန့်ကွက်သူ သုံးဦးသာရှိသည့်အတွက် ဝန်ကြီးဌာနနှစ်ခု ပူးပေါင်းရေးသည် လက်ရှိအခြေအနေတွင် ဆောင်ရွက်ရန်မသင့်ကြောင်း သူရဦးရွှေမန်းက ဆုံးဖြတ်ခဲ့သည်။
ဇန်နဝါရီ ၂၂ရက်စွဲဖြင့် ပြည်ထောင်စုလွှတ်တော်နာယကထံပေးပို့ခဲ့သည့် နိုင်ငံတော်သမ္မတ ဦးသိန်းစိန် ၏ သဝဏ်လွှာ၌ လက်ရှိ ဝန်ကြီးဌာန တစ်ခုအဖြစ် ရပ်တည်နေသည့် လူဝင်ကြီးကြပ်ရေးနှင့်ပြည်သူ့အင် အား ဝန်ကြီးဌာနကို ပြည်ထဲရေးဝန်ကြီးဌာန၏ ကွပ်ကဲမှုအောက်မှ ဦးစီးဌာနတစ်ရပ်အဖြစ် ပြောင်းလဲဖွဲ့စည်းရန် ဖော် ပြထားသည်။
လွှတ်တော်ထဲမှာ ဒေါ်အောင်ဆန်းစုကြည်သာ အလှဆုံးပဲလို့ ဦးခင်အောင်မြင့်ပြော
By မင်းမင်း 
နေပြည်တော်(ဇန်နဝါရီ ၂၉)။ ။ လက်ရှိ လွှတ်တော်အမျိုးသမီးအမတ်တွေအကြား အမျိုးသားဒီမိုကရေစီအဖွဲ့ချုပ် ဥက္ကဌဖြစ်သူ ဒေါ်အောင်ဆန်းစုကြည်သာ အလှပဆုံးပဲ အမျိုးသမီးအမတ်ဖြစ်သည်ဟု အမျိုးသားသားလွှတ်တော်ဥက္ကဌ ဦးခင်အောင်မြင့်က အမွှန်းတင် ပြောဆိုလိုက်သည်။
ပထမအကြိမ် လွှတ်တော်သက်တမ်း၏ နောက်ဆုံးနေ့ဖြစ်သော ဇန်နဝါရီ ၂၉ရက် ပြည်ထောင်စုလွှတ်တော် အစည်းအဝေးတွင် ဦးခင်အောင်မြင့်က လွှတ်တော်သက်တမ်းအတွင်း ဆောင်ရွက်ချက်များနှင့်ပတ်သက်၍ အကြံပြုတင်ပြစဉ် ထိုသို့ ပြောဆိုလိုက်ခြင်း ဖြစ်သည်။
“နှစ်သစ်ကူးတိုင်းမှာ ကျွန်တော့ဆီကို ကိတ်မုန့်လက်ဆောင်ပေးလေ့ရှိတာ တစ်ယောက်ပဲ ရှိတယ်။ အဲ့ဒါ ဒေါ်အောင်ဆန်းစုကြည်ပါပဲ။ ပြီးတော့ သူက လွှတ်တော်ထဲမှာလည်း အလှဆုံးပါပဲ” ဟု ဦးခင်အောင်မြင့်က ဆိုသည်။
ဦးခင်အောင်မြင့်က ထိုသို့ပြောဆိုစဉ် အသက် ၇၀ကျော်အရွယ် ဒေါ်အောင်ဆန်းစုကြည်က လွှတ်တော်အစည်းအဝေးစင်မြင့်သို့ မော့မကြည့်ဘဲ ခေါင်းကိုငုံ့ထားသည်ကိုသာ တွေ့ရသည်။
အကြံပြုစကားပြောဆိုခဲ့သည့် ဦးခင်အောင်မြင့်က “အားလုံးကို လွမ်းနေမယ်နော်” ဟုလည်း အဆုံးသတ်တွင် ပြောဆိုသွားသည်။
ဦးခင်အောင်မြင့်၏ အကြံပြုစကားအပေါ် သတင်းထောက်များပါ အားပါးတရ ရယ်မောကြသည်ကို တွေ့ရသည်။ အဘယ်ကြောင့်ဆိုသော် အမတ်များ၏ အားကြိုးမာန်တက် အလုပ်လုပ်ပုံကို ဟာသနှော၍ ဦးခင်အောင်မြင့်က ပြောဆိုခဲ့ခြင်း ဖြစ်သည်။
“ဒေါက်တာ မြတ်ဉာဏစိုးဆိုရင် လွှတ်တော်ထဲရောက်လာတုန်းက ငယ်ငယ်ချောချောလေး။ အခု မနက်က ကျွန်တော့ရှေ့က ဖြတ်သွားတော့ လက်ပြင်ကို ကုန်းလို့၊ သူ့ကိုခေါင်းပေါင်းလေးပေါင်းပြီး ဆေးတံလေးစွပ်ပေးလိုက်ရင် စုံထောက်ကြီး ဦးစံရှား ကျနေတာပဲ”
“ဒေါ်တင်နွယ်ဦးဆိုရင် ဘယ်လောက်ဆွေးနွေးသလဲဆို ဒီမနက်တွေ့လိုက်တာ သွားတစ်ချောင်းမှ မရှိတော့ဘူး”
“ဒေါ်ခင်ဝိုင်းကြည်ဆိုရင် ဖွဲ့စည်းပုံအခြေခံဥပဒေပြင်ဆင်ရေးဆွေးနွေးတုန်းက စာအုပ်ကြည့်ပြီး အကြိတ်အနယ်ဆွေးနွေးတာ။ ဒါပေမယ့် ဆွေးနွေးတဲ့ အခြေခံဥပဒေစာအုပ်က ဖင်မှန်းခေါင်းမှန်း မသိဘူး”
“စကားပြောတာ အမြန်ဆုံးကတော့ ဦးဖုန်းမြင့်အောင်ပါပဲ။ မိနစ် ၂၀အချိန်ပေးတဲ့အတွင်းမှာ သူဆွေးနွေးချင်တာ အကုန်ပြောနိုင်တယ်။ ဒါပေမယ့် ဘာမှ နားမလည်ဘူး” စသဖြင့် ဦးခင်အောင်မြင့်က ပြောဆိုခဲ့သည်။
ဦးခင်အောင်မြင့်သည် နိုဝင်ဘာရွေးကောက်ပွဲတွင် အမျိုးသားလွှတ်တော်နေရာအတွက် ထပ်မံအနိုင်ရရှိထားသူ ဖြစ်သည်။
ဦးခင်အောင်မြင့်အား ၁၉၄၆ခုနှစ်တွင် ပဲခူးတိုင်း၊ ဘုရားကလေးကျေးရွာတွင် မွေးဖွားခဲ့သည်။ ၁၉၆၇ခုနှစ်တွင် ရန်ကုန်တက္ကသိုလ်မှ ဝိဇ္ဇာဘွဲ့ကိုရရှိခဲ့ပြီး ၁၉၉၇ခုနှစ်တွင် နိုင်ငံတော်ကာကွယ်ရေးတက္ကသိုလ်မှ Diploma in Defence Security ကို ရရှိခဲ့သည်။
၁၉၆၅ခုနှစ်မှ ၁၉၉၇ခုနှစ်ထိ ကာကွယ်ရေးဝန်ကြီးဌာနတွင် ဒုတပ်မမှူးအဆင့်အထိ အဆင့်ဆင့်တာဝန် ထမ်းဆောင်ခဲ့ပြီး ၁၉၉၇ခုနှစ်မှ ၂၀၀၆ခုနှစ်အထိ ပြည်သူ့ဆက်ဆံရေးနှင့် စိတ်ဓာတ်စစ်ဆင်ရေး ညွှန်ကြားရေးမှူးရုံးတွင် ဗိုလ်ချုပ်ရာထူးအထိ ညွှန်ကြားရေးမှူးတာဝန်ကို ထမ်းဆောင်ခဲ့သည်။
အိမ် မရှိသူများ ရန်ကုန်တိုင်း အစိုးရထံတွင် အိမ်ငှားနိုင်ပြီ
အိုးအိမ်မရှိသူများ ရန်ကုန်တိုင်း အစိုးရထံ လျောက်ထားလျက် အိမ်ငှားရမ်း နေထိုင်နိုင်ပြီဖြစ်ကြောင်း သမ္မတရုံး ညွှန်ကြားရေးမှူးက သတင်းထုတ်ပြန်သည်။ ရန်ကုန်တိုင်း ဒေသကြီးအတွင်း နေထိုင်သည့် အိမ်ထောင်စု စာရင်းရှိသူ၊ အိုးပိုင်အိမ်ပိုင် မရှိသူ၊ မည်သူမဆို အငှားအိမ်ရာ လျှောက်ထားနိုင်ပြီ” ဟု သမ္မတရုံး ညွှန်ကြားရေးမှူး ဖြစ်သူ ဦးဇော်ဋ္ဌေးက ဆိုထားသည်။
လိုအပ်ချက်များအဖြစ် အောက်ပါ အချက်များ လျောက်လွှာတွင် ဖြည့်သွင်းရန် လိုမည်ဖြစ်သည်။
၁။ ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စုစာရင်းရှိသူဖြစ်ကြောင်း ပုံစံ ၈၈/၆ အိမ်ထောင်စု စာရင်းရှိရမည်။
၂။ အိုးပိုင်၊ အိမ်ပိုင် မရှိသူ ဖြစ်ရမည်။
၃။ အငှားစနစ် ဖြစ်ပြီး လက်လဲငှားရမ်းခြင်း၊ ရောင်းချခြင်း မပြုရပါ။
၄။ မဟာဗန္ဓုလအိမ်ရာတွင် တိုက်ခန်း စုစုပေါင်း (၁၂၀၀) ရှိပါသည်။ တစ်ခန်းလျှင် (၅၆၉.၅) စတုရန်းပေ အကျယ်အဝန်း ရှိပါသည်။
၅။ လစဉ်ငှားရမ်းခ သုံးသောင်းဖြင့် နှစ်ရှည် ငှားရမ်းနေထိုင်နိုင်မည် ဖြစ်ပါသည်။
၆။ လျှောက်လွှာ မရောင်းပါ။
၇။ မြို့နယ်ထွေအုပ် ရုံးများတွင် လျှောက်လွှာပုံစံ ကူးယူ၍ (လက်ရေးဖြင့် ရေး၍ဖြစ်စေ၊ ကွန်ပျူတာ စာစီ၍ဖြစ်စေ) လျှောက်ထားနိုင်ပါသည်။
၈။ တိုင်းဒေကြီးအစိုးရအဖွဲ့မှ ကြီးကြပ်၍ ကော်မတီ/အဖွဲ့ဖြင့် လျှောက်လွှာများ စိစစ်ခြင်း ပြုလုပ်၍ ငှားရမ်းပေးမည် ဖြစ်ကြောင်း သိရှိရပါသည်။
* [ လျှောက်လွှာများကို ၂၀၁၆ ဖေ၁ရက်မှ ၁၅ ရက်နေ့အတွင်း ပြည်လမ်းနှင့် အလုံလမ်းထောင့် လွှတ်တော်ဝန်း ဂိတ်အမှတ် ၄ တွင် လျောက်ထားရမည် ဖြစ်ပါသည်။ ] *
ဦးအေးသာအောင်ကိစ္စ NLD ကိုစောင့်ကြည့်ပြီးဖေဖေဝါရီ ၆ရက်တွင် ANP ဆုံးဖြတ်မည်
By ဟိန်းကိုစိုး 
ရန်ကုန်၊ ဇန်နဝါရီ ၂၉။          ။အမျိုးသားလွှတ်တော် ဒု-ဥက္ကဌအဖြစ် အမျိုးသားဒီမိုကရေစီအဖွဲ့ချုပ်က လျာထားသည့် ဦးအေးသာအောင် ကိစ္စကို NLD က ရခိုင်အမျိုးသားပါတီအပေါ်ဆွေးနွေးလာမှုကိုစောင့်ကြည့်ပြီး နောက်ဆုံးဆုံးဖြတ်ချက်ကို ဖေဖော်ဝါရီ ၆ရက်တွင် ပါတီကဆုံးဖြတ်မည်ဟု ANP ဒု-ဥက္ကဌ ဦးခိုင်ပြည်စိုးက မဇ္ဈိမကိုပြောသည်။
"""ဖေဖော်ဝါရီ ၆ရက်နေ့ စီအီးစီအစည်းအဝေးမှာ ဦးအေးသာအောင်ကိစ္စကို သဘောတူတာကော၊ မတူတာကော အဲဒီထဲကမှ အားလုံးသဘောထားတစ်ခုကိုရွေးပြီးဆုံးဖြတ်မှာ၊ အဲဒီကိစ္စအပြင် အမျိုးသား၊ ပြည်သူ၊ ပြည်နယ် လွှတ်တော်ကိစ္စအားလုံးပါမယ်။"" ဟု ၎င်းကဆိုသည်။"
ANP သည် ၂၀၁၅ခုနှစ်ရွေးကောက်ပွဲအပြီး ပြည်နယ်အစိုးရဖွဲ့စည်းရေး၊ ပြည်သူ့လွှတ်တော်၊ အမျိုးသားလွှတ် တော်တို့တွင် ပါတီခြင်းပူးပေါင်းဆောင်ရွက်ရေးနှင့်ပက်သက်ပြီး NLD ကဆွေးနွေးပါက လက်ခံဆွေးနွေးရန် ရှိသော်လည်း NLD ကလက်ရှိအချိန်ထိ ဆွေးနွေးမှုများပြုလုပ်ခြင်းမရှိကြောင်း ဦးခိုင်ပြည်စိုးကပြောသည်။
ဒုတိယအကြိမ် ပြည်ထောင်စုလွှတ်တော်က ဖေဖော်ဝါရီ ၁ရက်နေ့တွင် ပြန်လည်စတင်မည်ဖြစ်သော်လည်း NLD ၏ တုန့်ပြန်မှုတစ်စုံတစ်ရာကို စောင့်ကြည့်နေသဖြင့် ဗဟိုအလုပ်အမှူဆောင်အစည်းအဝေးကို ဖေဖော်ဝါရီ ၆ရက်တွင်ကျင်းပကာ ဆုံးဖြတ်နိုင်ရေးပြင်ဆင်ထားခြင်းလည်းဖြစ်သည်ဟု ၎င်းကပြောသည်။
ANP ပါတီတွင် ဗဟိုအလုပ်အမှူဆောင် ၃၉ဦးအထိရှိနေပြီး၊ မည်သည့်အရေအတွက်ထောက်ခံပါက ထုတ်ပြန်နိုင်သည်ဟု ပါတီအတွင်းသတ်မှတ်ထားခြင်းမရှိသည့်အပြင် အရေးပေါ်ကိစ္စများကို ဥက္ကဌအဖွဲ့နှင့် အတွင်းရေးမှူးအဖွဲ့များတွင် လုပ်ပိုင်ခွင့်ရှိသည်ဟုလည်း ANP မှသိရသည်။
"ANP စီအီးစီတစ်ဦးဖြစ်သူ ဦးဦးလှမြင့်က ""ကျွန်တော်တို့အစည်းအဝေးလုပ်မယ်ဆိုတာကို ခင်ဗျားပြောမှသိရတယ်။ အရင်ကိစ္စတွေနဲ့ပက်သက်ပြီး အခုမှဘာလို့ စီအီးစီကိုအစည်းအဝေးခေါ်တာလည်း။ အရင်ထုတ်ပြန်ချက်တုန်းကလည်း ကျွန်တော်တို့ ALD က ၇ဦးလုံးမသိရဘူး။ အခုဒီလိုကိစ္စဆုံးဖြတ်မယ်ဆိုရင်လည်း ကျွန်တော်တို့ရှုံးမှာပဲ။"" ဟုဆိုသည်။"
ANP သည် ရခိုင်အမျိုးသားဒီမိုကရေစီအဖွဲ့ချုပ် (ALD) နှင့် ရခိုင်အမျိုးသားတိုးတက်ရေးပါတီ (RNDP) နှစ်ပါတီကိုပူးပေါင်းကာဖွဲ့စည်းခဲ့ပြီး ANP စီအီးစီ(ဗဟိုအလုပ်အမှူဆောင်) ၃၉ဦးကို ALD မှ ၇ဦးနှင့် RNDP မှ ၃၂ဦးတို့ဖြင့် ဖွဲ့စည်းထားခြင်းဖြစ်သည်။
ဖေဖော်ဝါရီလ ၈ရက်တွင် စတင်မည့် ရခိုင်ပြည်နယ်လွှတ်တော်၏ နေရာ ၃၄ခုတွင် ANP က၂၃ဦး၊ NLD က ၈ နေရာ၊ အခြားပါတီမှ ကိုယ်စားလှယ် ၃ဦးတို့ အနိုင်ရရှိခဲ့ပြီး ကာချုပ်ကခန့်အပ်သည့် ရွေးကောက်ခံကိုယ်စား လှယ်များ၏ သုံးပုံတစ်ပုံသော တပ်ကိုယ်စားလှယ် ၁၂ ဦးတို့ပါဝင်သည်။
ရခိုင်ပြည်နယ်လွှတ်တော်အတွက် အများစုအနိုင်ရရှိထားသည့် ANP ပါတီက ပြည်နယ်အစိုးရအဖွဲ့ဝန်ကြီးချုပ် နေရာနှင့် ပြည်နယ်လွှတ်တော် ဥက္ကဋ္ဌ၊ ဒု-ဥက္ကဌနေရာများကို ANP ပါတီကိုယ်စားလှယ်များကို ခန့်အပ်ပေးရမည် ဟုလည်း ပါတီအတွင်းဆုံးဖြတ်ချက်ချထားကြောင်း ဦးခိုင်ပြည်စိုးကဆိုသည်။
NLD ကမူ ပြည်နယ်နှင့်တိုင်းအစိုးရအဖွဲ့များဖွဲ့စည်းရေးကို ဖွဲ့စည်းပုံအခြေခံဥပဒေပါအတိုင်းဖွဲ့စည်းမည်ဖြစ်သဖြင့် NLD ကသမ္မတအဖြစ်ရွေးချယ်မည့်သူကသာ တိုင်း၊ ပြည်နယ်ဝန်ကြီးချုပ်များကိုရွေးချယ်မည်ဟုလည်း NLD ပါတီဗဟိုအလုပ်အမှူဆောင်များကပြောထားသည်။
ယင်းသို့နေရာများကိုမရရှိပါက ANP ပါတီက အတိုက်အခံပါတီတစ်ခုအဖြစ်ရပ်တည်သွားမည်ဟုလည်း ထုတ်ပြန်ထားသည်။ အဆိုပါထုတ်ပြန်ချက်ကို ANP ပါတီဗဟိုအလုပ်အမှူဆောင် ၂၉ဦး၏ ဖုန်းအတည်ပြုချက် ဖြင့်ထုတ်ပြန်ခဲ့ခြင်းလည်း ဖြစ်သည်ဟု ၎င်းကပြောသည်။
စွပ်စွဲဲမှုများအတွက် အထောက်အထားနှင့် ပြောပါဟု လွှတ်တော် ဒု-ဥက္ကဋ္ဌ ဖြစ်လာမည့် ဦးတီခွန်မြတ် ရှင်း
By မင်းမင်း 
အမျိုးသား ဒီမိုကရေစီအဖွဲ့ချုပ်က ပြည်သူ့လွှတ်တော် ဒုတိယဥက္ကဋ္ဌအဖြစ် လျာထားခြင်း ခံရသူ ဦးတီခွန်မြတ်သည် မူးယစ်ဆေးဝါး ရောင်းဝယ်မှုနှင့် ပတ်သက်သူ၊ ပြည်သူ့စစ်တပ်ဖွဲ့ ဖွဲ့စည်းထားသူ စသည့် စွပ်စွဲချက်များနှင့် ပတ်သက်၍ အထောက်အထားနှင့် ပြောပါဟာ ပြန်လည် ရှင်းလင်းလိုက်သည်။
“အထောက်အထားရှိရင် သူတို့ တင်လို့ရပါတယ် ကိုယ်က တပ်မတော်နဲ့ ပူးတွဲပြီးတော့ လူထုရဲ့ နယ်မြေ လုံခြုံရေးအတွက် ဆောင်ရွက်နေတဲ့ အဖွဲ့ပဲ ဖြစ်ပါတယ်။ ပြန်လှန်ပြီး မပြောချင်ဘူး။ ကိုယ်သာ အဲ့ဒီလို လုပ်ခဲ့မယ်ဆိုရင် ဌာနကကော အစိုးရအဖွဲ့ကကော ဘယ်သူက လက်ခံမတုန်း” ဟု သူက မေးခွန်းထုတ်သည်။
ပြည်ထောင်စု ကြံ့ခိုင်ရေးနှင့် ဖွံ့ဖြိုးရေးပါတီဝင်လည်း ဖြစ်သူ ဦးတီခွန်မြတ်က “မလိုလားအပ်လို့ အမျိုးမျိုး ဟိုဟာတာပဲ ရှိပါတယ်။ အန်ကယ်ကတော့ သူတို့ ဒါကို တင်ပါစေ အထောက်အထားနဲ့ တင်ပါ” ဟုလည်း သူက ဖြေရှင်းသည်။
နိုဝင်ဘာ ရွေးကောက်ပွဲတွင် အနိုင်ရ ပါတီဖြစ်သော အမျိုးသား ဒီမိုကရေစီအဖွဲ့ချုပ်၏ လွှတ်တော် အကြီးအကဲများ လျာထားသတ်မှတ်ချက်တွင် ယင်းတို့၏ ပါတီဝင်ဖြစ်သော ဦးဝင်းမြင့်ကို ပြည်သူ့လွှတ်တော် ဥက္ကဋ္ဌ အဖြစ်လည်းကောင်း၊ မန်းဝင်းခိုင်သန်းကို အမျိုးသားလွှတ်တော် ဥက္ကဋ္ဌ အဖြစ်လည်းကောင်း လျာထား ထားသည်။
ရခိုင်အမျိုးသားပါတီ၏ နာယကဖြစ်သူ ဦးအေးသာအောင်ကို အမျိုးသားလွှတ်တော်၏ ဒုတိယဥက္ကဋ္ဌ အဖြစ်လည်းကောင်း ဦးတီခွန်မြတ်ကို ပြည်သူ့လွှတ်တော် ဒုဥက္ကဋ္ဌ အဖြစ်လည်းကောင်း အမျိုးသား ဒီမိုကရေစီအဖွဲ့ချုပ်က လျာထားခဲ့ခြင်းဖြစ်သည်။
တောင်ရိုးတိုင်းရင်းသားများနေထိုင်ရာဒေသ အချိန်အခါမဟုတ် ရေခန်းခြောက်
By ဇော်ခမ်းဟိန်း 
ရန်ကုန် ၊ ဇန်နဝါရီ ၂၉ ။           ။ ရှမ်းပြည်နယ်တောင်ပိုင်း ညောင်ရွှေမြို့နယ်အတွင်း တောင်ရိုးတိုင်းရင်းသားများနေထိုင်သော လက်မောင်းကွေးကျေးရွာအုပ်စုတွင် အချိန်အခါမဟုတ်   ရေခန်းခြောက်မှုကြောင့် ဒုက္ခရောက်နေကြောင်း ဒေသခံများကပြောကြားသည်။
နှစ်စဉ် ကဆုန်၊ နယုန်လမှသာ ရေခန်းတတ်သော်လည်း ယခုနှစ် ၆ လခန့်စောစီးစွာ အချိန်အခါ မဟုတ်ဘဲ လက်မောင်းကွေးကျေးရွာအုပ်စု၊ ကျောင်းနားရွာ၊ တောင်ရွာ၊ အရှေ့ရွာ၊ အနောက်ရွာ၊ သရက်ပင်ရွာ၊ ပန်းပင်ရွာတို့မှ အားထားရသည့် ရေအိုင် ၄ အိုင်မှာ ခန်းသွားသောကြောင်း ဒေသခံတစ်ဦးကဆိုသည်။
ယင်းအတွက်ကြောင့် ဒေသခံလူငယ်များ က ၈ မိုင်ကျော်ဝေးသော ဟဲဟိုးဆည်မှ သွားသယ်ကာ ကျေးရွာများကို အလှည့်ကျပေးဝေနေရသည် ဟု ဒေသခံတစ်ဦးလူငယ်တစ်ဦးက ဆိုသည်။
အိမ်ခြေ (၃၆၀) ကျော်မှလူဦးရေ ငါးရာကျော်မှာ မျက်နှာသစ်ရန်၊ သောက်သုံးရန် အရေးပေါ် ရေအခက်အခဲကြုံနေပြီး အစိုးရဌာနဆိုင်ရာများ၊ လူမှုအဖွဲ့အစည်းများ၊ စေတနာရှင်များက လူသားချင်းစာနာထောက်ထားမှု စေတနာဖြင့် ကူညီပေးကြရန်လိုနေကြောင်း တောင်ရိုးစာပေ နှင့်ယဉ်ကျေးမှုအသင်းလူငယ်အထောက်ကူပြုအဖွဲ့မှ ကိုအောင်ဆန်းက ပြောသည်။
''ရေခန်းတာ ဒီနှစ်ပိုဆိုးတယ်၊ ၈ မိုင်ကျော်ဝေးတဲ့ ဟဲဟိုးဆည်ကနေ ကားနောက်မှာ မိုးကာခင်းပြီး ခက်ခက်ခဲခဲ သယ်ရတယ်။ ဘုန်းကြီးကျောင်းမှာ လှောင်ထားပြီး ရွာတွေကိုအလှည့်ကျ ပေးဝေရတယ်။ မနေ့က အလှူရှင်တစ်ဦး ရေသန့်ဘူးကဒ် သုံးရာကားနဲ့ လာလှူတာ ၃ ခါခွဲသယ်ရတယ်၊ တောင်သုံး တောင်ကိုဖြတ်ရတာလေ။ အလှူရှင်တစ်ဦးတော့ရှိတယ် သူက ၃ လပိုင်းမှ လာကြည့်မယ်လို့ပြော တယ်။ နောက် ၆ လ လောက်ထိဘယ်လိုမှတောင့်ခံနိုင်မှာမဟုတ်ဘူး။ အကူအညီအရေးပေါ် လိုနေပါတယ်'' ဟု ကိုအောင်ဆန်းက မဇ္ဈိမသို့ပြောသည်။
ရှမ်းပြည်နယ်တောင်ပိုင်း ညောင်ရွှေနှင့် ကလောကြား၊ ဟဲဟိုးနှင့် ၈ မိုင်အကွာတွင် လက်မောင်းကွေး ကျေးရွာအုပ်စုရှိသည်။
လက်မောင်းကွေးကျေးရွာအုပ်စုသည် အရှေ့ပိုင်းမှာ ညောင်ရွှေမြို့နယ်နှင့် အနောက်ပိုင်းမှာ ကလောမြို့နယ်ထဲပါဝင်သောကြောင့် အစိုးရဌာနဆိုင်ရာသို့အကူအညီတောင်းရာတွင် ဟိုဖက်ဒီဖက် လွှဲချနေသည်ဟု ကိုအောင်ဆန်းကဆိုသည်။
နှစ်စဉ် ရေရှားပါးမှုနှင့်ကြုံနေသော ဒလမြို့နယ်၊ ကမာကဆစ်ရပ်ကွက်မှ ဦးကျော်ဇေယျက ''နှစ်စဉ်ကျွန်တော်တို့မြို့နယ်မှာလဲ ရေပြဿနာကြုံရတယ်ဆိုပေမယ့် သုံးရေပူစရာမလိုဘူး၊   သောက်ရေဘဲရှားတာ ဒါကလည်း မတ်လနဲ့ ဧပြီလလောက်ဘဲ။ ရန်ကုန်နဲ့နီးတော့ အလှူရှင်တွေကပေါတယ်။ တောင်ရိုးဒေသမှာ အလှူရှင်အမြန်ဆုံးပေါ်ပါစေလို့ဘဲ ဆုတောင်းပေးပါတယ်။'' ဟုပြောကြားသည်။
ယင်းကဲ့သို့ဖြစ်ခြင်းမှာ အယ်နီညို(El Nino)ကြောင့်ဖြစ်ကြောင်း မိုးလေဝသပညာရှင် ဦးထွန်းလွင်က သုံးသပ်သည်။
သတ်မှတ်စံနှုန်းမမှီ၍ ဆောက်လုပ်မှုရပ်နားထားသော မူလတန်းကျောင်း မိုးရာသီမရောက်ခင်ပြန်ဆောက်ရန်လိုလား
By စည်သူမောင်မောင် 
ပုသိမ်၊ဇန်နဝါရီ ၂၉ ။         ။ ဧရာဝတီတိုင်းဒေသကြီးအစိုးရ၏ ၂၀၁၂-၁၃ ဘဏ္ဍာရေး ဘတ်ဂျက်ဖြင့် တည်ဆောက်ထားသည့် ရေကြည်မြို့နယ် ကွင်းချောင်း အခြေခံပညာ မူလတန်းကျောင်းဆောင် သစ်အား သတ်မှတ်စံနှုန်းမမှီ၍ တာဝန်ယူထားသည့် ကန်ထရိုက်ကို ပြန်လည်တည် ဆောက်ပေး ရန်တာဝန်ရှိသူတို့မှ ညွှန်ကြားထားသော်လည်း ယခုထက်တိုင်လာရောက်ခြင်းမရှိ၍ မိုးရာသီ မရောက်ခင် ပြန်တည်ဆောက် ပေးရန်လိုလားနေကြောင်း သိရသည်။
"""အစိုးရဟာ လွှတ်တော်က ချမှတ်တဲ့ဆုံးဖြတ်ချက်တွေကိုအရေးယူဆောင်ရွက်မှုမရှိဘူးဆိုတာ ဒီတချက်နဲ့ပြနိုင်တယ်၊ ကတိကဝတ်တည် လား မတည်ဘူးလားဆိုတာ ကျောင်းတခုထဲက တနိုင်ငံလုံးမှာ ရှိတဲ့ အရည်အသွေးမမှီဆောက် လုပ်တဲ့ကိစ္စတွေ ကိုပြနိုင်တယ်"" ဟု ရေကြည်မြို့နယ်တိုင်းကိုယ်စားလှယ်ဒေါက်တာလှမြတ်သွေး ကပြောသည်။"
၂၀၁၂ခုနှစ်က တိုင်းဒေသကြီးလွှတ်တော်တွင် စံချိန်စံနှုန်းမမှီသည့်ကျောင်းများပြန်လည် တည်ဆောက်ပေးရန် အဆိုကိုဒေါက်တာလှမြတ်သွေးက တင်သွင်းခဲ့သည်။
အစိုးရက တင်ဒါစည်းမျဉ်းများ၊လေလံစည်းမျဉ်းများ ချမှတ်သည့် ဝန်ကြီးဌာနှင့် သက်ဆိုင်ရာဌာနများကို  ဖိဖိစီးစီးကိုင်တွယ်ပေးရ မည်ဟု၎င်းက ထောက်ပြပြောဆိုသည်။
"""ကျောင်းမှာ အောက်ဖောင်ဒေးရှင်မပါဘူး၊လုပ်တာကိုင်တာတွေ အားနည်းချက်တွေရှိလို၊မြို့နယ်အုပ်ချုပ်ရေးမှူး ပညာရေးမှူး တင်ပြတော့ကြန်ကြာနေတယ်၊ကိုယ်စားလှယ်တွေတင်ပြတော့ နေပြည်တော် လာစစ်သူတွေက ကျောင်းခိုင်ခံမှုမရှိဘူး ဖျက်ပေးဖို့ပြောပြီး အသစ်ပြန်ဆောက်ခိုင်းတယ်""ဟုကွင်းချောင်းကျေးစွာနေ ကျောင်းအကျိုးတော်ဆောင်က မဇ္ဈိမသို့ပြောသည်။"
ရေကြည်မြို့နယ်၊ကွင်းချောင်းကျေးရွာ အခြေခံမူလတန်းကျောင်းအား ၂၀၁၂-၁၃ ဘက်ဂျက်နှစ်တွင် ပညာရေးဝန်ကြီးဌာန ငွေလုံးငွေရင်း ရန်ပုံငွေမှ ဆောက်လုပ်ပေးခြင်းဖြစ်ပြီး၊ကျောင်းဆောင် ပေ ၁၂၀ ၊ ပေ၃၀ RC တစ်ထပ်ဖြစ်ပြီးLucky Myanmarမှ တာဝန်ယူဆောက် လုပ်ခဲ့ခြင်းဖြစ်သည်။
"""ကန့်ကွက်နေတဲ့ကြားကတွန်းဆောက်ပြီးအပ်တယ်၊အသစ်ပြန်တည်ဆောက်ဖို့ ပြောလို့ဖျက်ပြီး ၂၀၁၅ခုနှစ် လာမလုပ်တော့ အခုအထိပဲ၊အခု ကျောင်းဆောင်မှ ကျည်းဘောင်တွေမှာ အဟောင်းတွေသုံးတယ်၊အုတ်တွေ အရည်ပျော်တာတွေသုံးတယ် အခု အထိပြန်လာ မဆောက်သေးဘူး""ဟုကွင်းချောင်း မူလတန်းကျောင်းကော်မတီဦးအေးမင်း ကပြောသည်။"
ကျောင်း၏ လက်ရှိအနေအထားမှာ ဘေးအကာများမရှိခြင်း၊ရေတက်ခြင်း မိုးရာသီရောက်ပါက အမိုးယိုခြင်းများဖြစ်နေသည့်အတွက် ကလေးများစာသင်ကြားရန် အခက်အခဲရှိသည့်အတွက် အချိန်မှီပြန်ဆောက်စေလိုကြောင်း ကျောင်းအုပ်ဆရာကြီးက ပြောသည်။
လွှတ်တော်အတည်ပြုခဲ့တဲ့ စုပေါင်းအဆောက်အဦဆိုင်ရာ ဥပဒေကြမ်းကြောင့် အိမ်ခြံမြေစျေးကွက် ဘာဆက်ဖြစ်မလဲ
By ရှုမဝအောင် 
ရန်ကုန်၊ ဇန်နဝါရီ ၂၉ ။             ။ ဇန်နဝါရီလ ၂၂ ရက်က စုပေါင်းအဆောက်အဦးဆိုင်ရာ ဥပဒေကြမ်းကို ပြည်ထောင်စုလွှတ်တော်က အတည်ပြုခဲ့ပါတယ်။ အိမ်ခြံမြေလုပ်ငန်း လုပ်ကိုင်သူတွေကတော့ ဒီဥပဒေဟာ အားလုံးမျှော်လင့်နေတဲ့အချိန်မှာ ထွက်ပေါ်လာတာဖြစ်တယ်လို့ ပြောဆိုကြပါတယ်။ ဒီဥပဒေအတိုင်းသာဆိုရင် စုပေါင်းပိုင်အဆောက်အဦးရဲ့ ၄၀ ရာခိုင်နှုန်းထက်မပိုတဲ့ အိမ်ခန်းတွေကို နိုင်ငံခြားသားတွေက ဝယ်ယူလို့ရမှာဖြစ်ပါတယ်။ ဒါကြောင့် ပြည်တွင်းအိမ်ခြံမြေဈေးကွက်ထဲမှာ အရောင်းအဝယ်ပိုဖြစ်လာ လိမ့်ဆိုတဲ့ အသံတွေ အပြင်မှာ ထွက်ပေါ်နေပါတယ်။
နှစ်ပိုင်းအနည်းငယ်ထဲ အရောင်းအဝယ်သိပ်မဖြစ်ခဲ့တဲ့ မြန်မာနိုင်ငံအိမ်ခြံမြေဈေးကွက်က ဒီစုပေါင်းအဆောက်အဦးဆိုင်ရာဥပဒေ ကွန်ဒိုမီနီယံဥပဒေကြောင့် လှုပ်လှုပ်ရှားရှားဖြစ်လာမလားဆိုတာ စိတ်ဝင်စားစရာပါ။ အိမ်ခြံမြေလောကသားတွေကတော့ ဒီဥပဒေမူကြမ်းကို လွှတ်တော်က အတည်ပြုနိုင်ခဲ့လို့ ဒါဟာအချိန်အခါကောင်းပဲလို့ ယုံကြည်နေကြတာပါ။
"""ဒီကွန်ဒိုမီနီယံ ဥပဒေပေါ်ပေါက်လာတဲ့ အတွက်က အခုလို ထိုင်းမှိုင်းနေတဲ့ အိမ်ခြံမြေဈေးကွက် တစ်နည်းတစ်ဖုံ ပြန်ပြီးတော့ သွက်လက်နိုင်စရာရှိတယ်။ တချိန်ထဲမှာ ဒီလိုအခန်းရောင်းချမှု အားကောင်းဖို့ကို မျှော်လင့်ပြီးတော့ တည်ဆောက်နေတဲ့ ကွန်ဒိုမီနီယံဆောက်လုပ်ရေးလုပ်ငန်းရှင်များ အတွက်လည်း ဈေးကွက်ကျယ်ပြန့်လာနိုင်တဲ့ အတွက်ကြောင့်မို့လို့   ဆောက်ပြီးကာမှ   ရောင်းရတဲ့အနေထား နည်းပါးတဲ့ ခက်ခဲဒုက္ခမျိုးမကြုံတွေ့တော့ပဲနဲ့ အဆင်ပြေမယ့်သဘော ဈေးကွက်ကျယ်ပြန့်လာမယ့် သဘောရှိတာကြောင့် ဒါဟာ အားလုံးအတွက် ကောင်းတဲ့ သဘောဖြစ်ပါတယ်။""လို့ မဏ္ဍိုင်အိမ်ခြံမြေအကျိုးဆောင်လုပ်ငန်းရဲ့ အုပ်ချုပ်မှု ဒါရိုက်တာ ဦးသန်းဦးက ပြောပါတယ်။"
တစ်ချိန်တည်းမှာပဲ အိမ်ခန်းရောင်းချမှု အားကောင်းဖို့ကို မျှော်လင့်ပြီး တော့ ကွန်ဒိုဈေးကွက်ကျယ်ပြန့်လာနိုင်တယ်လို့ ဦးသန်းဦးက သုံးသပ်ထားပါတယ်။
ဒီဥပဒေကြမ်းအရ စုပေါင်းအဆောက်အဦးရဲ့ ၄၀ ရာခိုင်နှုန်းထက်မပိုတဲ့ ကွန်ဒိုအိမ်ခန်းတွေကို ဝယ်ယူလို့ရနိုင်မှာပါ။ ဒီအပေါ်မှာ နိုင်ငံခြားသားတွေအနေနဲ့ ကွန်ဒိုတိုက်ခန်းဝယ်ယူမှုများလာနိုင်ပြီး   ဈေးကွက်အတွင်း ဈေးနှုန်းအနည်းငယ် မြင့်တက်မှုတွေဖြစ် ပေါ်လာနိုင်တယ်လို့ ဝေဖန်မှုတွေတော့ ရှိလာနေပါတယ်။
ဒီအပေါ်မှာ အွန်လိုင်းအိမ်ခြံမြေအရောင်းအဝယ်လုပ်ကိုင်နေသူ ဦးနေမင်းသူ ကတော့ လာမယ့်နှစ်တွေထဲမှာ ကွန်ဒိုနဲ့ တိုက်ခန်းအသစ်တွေ တော်တော်များများ ပေါ်ထွက်လာမှာဖြစ်ပြီး အရောင်းအဝယ်ဈေးကွက်မှာ ဘက်မျှမှုတွေဖြစ်ပေါ် မှာကြောင့် တည်ငြိမ်တဲ့ဈေးကွက်ဖြစ်လာမယ်လို့ သုံးသပ်ထားပါတယ်။
"""ဒီကွန်ဒိုမီနီယံ ဥပဒေက နိုင်ငံခြားသားတွေကို ရောင်းချမှာ ဖြစ်တဲ့အတွက်ကြောင့် ဝယ်လိုအားဘက်က အနည်းငယ် တက်လာလိမ့်မယ် ဒါပေမယ့် တဖက်က ပြန်ကြည့်မယ်ဆိုရင် ရောင်းလိုအားကလဲ ဒီ၂၀၁၆ ထဲမှာပေါ့နော် ကွန်ဒိုမီနီယံအသစ်တွေ တိုက်ခန်း အသစ်တွေ အများအပြားပေါ်ထွက်လာမယ်လို့ ခန့်မှန်းထားပါတယ်။ တိုက်ခန်းအသစ်ပေါင်း လေးသောင်းကနေ ငါးသောင်းထိ ပေါ်ထွက်လာမယ်လို့ ကျတော်တို့ ခန့်မှန်းထားပါတယ် အဲတော့ ဝယ်လိုအားလည်းတက်လာမယ်။ ရောင်းလိုအားလဲတက်လာမယ်ဆိုတော့ နှစ်ခု ပြန်ယှဉ်လိုက်မယ်ဆိုရင် ကျတော် သုံးသပ်တာကတော့ ရောင်းလိုအားပိုလိမ့်မယ်လို့ ခန့်မှန်းထားပါတယ်၊ ဈေးနှုန်းအနေနဲ့ တက်မယ်လို့တော့ မမျှော်မှန်းထားပါဘူး။"" လို့ iMyammarHouse.com ရဲ့ အုပ်ချုပ်မှု ဒါရိုက်တာ ဦးနေမင်းသူက ပြောပါတယ်။"
လက်ရှိတည်ဆောက်ပြီးစီးနေတဲ့ မြန်မာနိုင်ငံက ကွန်ဒိုအိမ်ခန်းတွေမှာ ကွန်ဒို စည်းမျဉ်းစည်းကမ်းနဲ့ ကိုက်ညီတဲ့ အဆောက်အဦးတွေက ၁၅ ရာခိုင်နှုန်းအောက် မှာပဲရှိတယ်လို့ သိရပါတယ်။
ဒီဥပဒေကြမ်းနဲ့ ပတ်သတ်ပြီး မြန်မာနိုင်ငံမှာ ခရီးသွားလုပ်ငန်းဝန်ဆောင်မှုလုပ် ငန်း လုပ်ကိုင်နေသူ နိုင်ငံခြားသားတစ်ယောက်ဖြစ်တဲ့ JOVAGO ခရီးသွားဝန်ဆောင်မှုလုပ်ငန်းက အုပ်ချုပ်မှု ဒါရိုက်တာ Mr.Hugo Schleicher ကလည်း အခုလို သုံးသပ်ထားပါတယ်။
"""ဒီဥပဒေထွက်ပေါ်လာတာ အရမ်းကောင်းပါတယ်၊ ဒါပေမယ့် နောက်ထပ်ဆောက်လုပ်မယ့်အရာတွေအတွက် ဆုံးဖြတ်ချက်ချတဲ့ နေရာမှာ စွန့်စားလုပ်ကိုင်ရမှာအမှန်ပါ။ဒီအပေါ်မှာ ဆောက်လုပ်ရေး လုပ်ငန်းတွေ  ပိုပြီးတွင်ကျယ်လာမယ်၊ ယှဉ်ပြိုင်မှုတွေပိုပြီးများလာမယ်။"""
အိမ်ပိုင်မရှိသူများအတွက် အငှားအိမ်ယာစီမံကိန်း လျောက်ထားခွင့် အမှန်တကယ် ထိရောက်ပါ့မလား စိုးရိမ်နေ
By မျိုးသူအောင် 
ရန်ကုန်၊ ဇန်နဝါရီ ၂၉ ။                ။ ရန်ကုန်တိုင်းအတွင်း အိုးပိုင် အိမ်ပိုင်မရှိသူများအား အိမ်ခန်းငှားရမ်းနေထိုင်ခွင့်ပြုမည့် မဟာဗန္ဓုလအငှားအိမ်ယာ အစီအစဉ်နှင့် ပတ်သက်၍ အမှန်တကယ် ထိရောက်မှု မရှိမည်ကို လျောက်ထားလိုသူများက စိုးရိမ်မှုများ၊ ဝေဖန်မှုများ ထွက်ပေါ်လျက်ရှိသည်။
ယင်းအိမ်ယာ စီမံကိန်းမှာ ရန်ကုန်တိုင်းဒေသကြီးအတွင်းရှိ အိုးပိုင်အိမ်ပိုင်မရှိသူများကို ငှားရမ်းနေထိုင် ခွင့်ပြုသွားမည်ဖြစ်သော်လည်း ငှားရမ်းနေထိုင်မည့်သူများအနေဖြင့် ပုံစံ(၆၆/၆) အိမ်ထောင်စု စာရင်းရှိမှသာ ငှားရမ်းနိုင်မည်ဖြစ်သည့်အတွက် ယခုကဲ့သို့ ဝေဖန်နေကြခြင်းလည်းဖြစ်သည်။
"""မှတ်ပုံတင်ရှိရင်တော်ပီပေါ့။ ဘာလဲ အိမ်ထောင်စုစာရင်းက ဘာဆိုင်လို့ ပြရမှာလဲ။ ငှားနေတယ်ဆိုရင်လည်း ဧည့်စာရင်းတိုင်ရင်ရပြီပေါ့။ ရန်ကုန်လိုနေရာမျိုးက နယ်ပေါင်းစုံက လာနေကြတာ။ အိမ်ထောင်စုစာရင်းက လုပ်ရတာလည်း လွယ်တာ မဟုတ်ဘူး။ ဟိုပြန်ရ ဒီပြန်ရနဲ့။ ပြီးတော့ E-government ဆိုတာကိုလည်း အကောင်အထည်မဖော်ဘဲနဲ့။ လာဘ်စားချင်တာကများနေတော့ စာရွက်နဲ့ပဲအလုပ်လုပ်ချင်နေတဲ့ သဘောပဲ""ဟု ရန်ကုန်တိုင်းဒေသကြီး စမ်းချောင်း မြို့နယ်တွင် ငှားရမ်းနေထိုင်သူ ကိုအောင်ဇော်က ပြောသည်။"
ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စုစာရင်းရှိသူ၊ အိုးပိုင်အိမ်ပိုင် မရှိသူ၊ မည်သူမဆို အငှားအိမ်ရာ လျှောက်ထားနိုင်ပြီး ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စုစာရင်းရှိသူဖြစ်ကြောင်း ပုံစံ ၆၆/၆ အိမ် ထောင်စု စာရင်းရှိရမည်ဖြစ်ပြီး အငှားစနစ် ဖြစ်ပြီး လက်လဲငှားရမ်းခြင်း၊ ရောင်းချခြင်း ပြုလုပ်၍မရကြောင်း ရန်ကုန်တိုင်း အစိုးရအဖွဲ့က ဇန်နဝါရီ ၂၉ရက် ရက်စွဲဖြင့် ထုတ်ပြန်ကြေငြာလိုက်ခြင်းဖြစ်သည်။
"""အခန်းပေါင်း လက်ရှိ(၁၂၀၀)ဆိုတဲ့ ကိစ္စကလည်း ဘာမှအဓိပ္ပါယ်မရှိပါဘူး။ ပြီးတော့ ဦးစားပေးထားပြီးသားတွေရှိနေတယ်။ သို့မဟုတ် ဘယ်လိုလူမျိုးကိုမှ သူတို့ဦးစားပေးမယ်ဆိုပြီး နိုင်ငံသား အချင်းချင်းထပ်မံပြီး အဆင့်အတန်းခွဲလိုက်တဲ့ သဘောမျိုး ဖြစ်နေတယ်လေ""ဟု တက်ကြွလှုပ်ရှားသူ ဦးဝင်းချိုက ပြောသည်။"
အဆိုပါ မဟာဗန္ဓုလအငှားအိမ်ရာကို ဒဂုံမြို့သစ်တောင်ပိုင်းတွင် စီစဉ်ဆောက်လုပ်နေခြင်းဖြစ်ပြီး တိုက်ခန်း စုစုပေါင်း (၁၂၀၀) ပါရှိကာ တစ်ခန်းလျှင် (၅၆၉.၅) စတုရန်းပေ ကျယ်ဝန်းမည်ဖြစ်သည်။ လစဉ်ငှားရမ်းခ သုံးသောင်းဖြင့် နှစ်ရှည် ငှားရမ်းနေထိုင်ခွင့် ပြုမည်ဟုလည်း ထုတ်ပြန်ထားသည်။
ယင်းအိမ်မဟာဗန္ဓုလအငှားအိမ်ရာတွင် ငှားရမ်းနေထိုင်မည့်သူများအနေဖြင့် ပုံစံ(၆၆/၆) အိမ်ထောင်စုစာရင်း ရှိရန်လိုအပ်ပြီး မရှိသူများကို(လုံးဝ)ငှားရမ်းမည် မဟုတ်ကြောင်း ရန်ကုန်တိုင်းဒေသကြီး သစ်တော နှင့် စွမ်းအင်ဝန်ကြီးဌာန ဝန်ကြီး ဦးကျော်စိုးက မဇ္ဈိမကို ပြောသည်။
"""၆၆/၆ ရှိရမယ်။ အိမ်ပိုင်ရာပိုင် မရှိဘူးဆိုရင် ကျွန်တော်တို့ စည်းကမ်းချက်တွေ (၁)ရက်က စကပ်မယ်။ ဆိုလိုချင်တာက ကျွန် တော်တို့ အငှားအိမ်ရာ လျောက်ထားဖို့ ခွင့်ပြုဖို့က လျောက်ထား သူတွေအနေနဲ့ လိုအပ်ချက်လေးတွေ ရေးပေးထားတယ်။ အဲ့အတိုင်းပဲ လျောက်ရမှာပါ။ ကျွန်တော်တို့ အစိုးရအဖွဲ့ထဲမှာ အဲဒီလို ဆုံးဖြတ်ချက်ချထားပါတယ်""ဟု ဝန်ကြီး ဦးကျော်စိုးက ပြောသည်။"
အိမ်ငှားရမ်းရာတွင် မြို့နယ်ထွေအုပ်ရုံးများတွင် လျှောက်လွှာပုံစံ ကူးယူ၍ (လက်ရေးဖြင့် ရေး၍ဖြစ်စေ၊ ကွန်ပျူတာ စာစီ၍ဖြစ်စေ) လျှောက်ထားနိုင်ပြီး တိုင်းဒေသကြီးအစိုးရအဖွဲ့မှ ကြီးကြပ်၍ ကော်မတီ/အဖွဲ့ဖြင့် လျှောက်လွှာများ စိစစ်ခြင်း ပြုလုပ်၍ ငှားရမ်းပေးမည် ဖြစ်သည်။
ထိုင်းတွင်မြန်မာအလုပ်သမား ၂၀၀ကျော် လုပ်ခလစာမရရှိ၍ တောင်းဆို
By ဖနိဒါ 
ချင်းမိုင်၊ ဇန်နဝါရီ ၂၉ ။             ။ ထိုင်းနိုင်ငံ ချင်းမိုင်မြို့ရှိ  ဆောက်လုပ်ရေးကုမ္မဏီ ၃ခုတွင် အလုပ်လုပ်ကိုင်နေသော မြန်မာရွှေ့ပြောင်း အလုပ်သမား ၂၀၀ ကျော် မှာ တစ်လကျော်ကြာသည့်အထိ  လုပ်အားခ မရရှိသဖြင့် မြန်မာကောင် စစ်ဝန်ရုံးမှ တဆင့် ထိုင်းအလုပ်သမား ကူညီစောင့်ရှောက်ရေးရုံးသို့ တောင်းဆိုမှုများ ရှိနေသည်။
မြန်မာရွှေ့ပြောင်း အလုပ်သမား ၂၀၀ ကျော်က ဇန်နဝါရီ ၂၇ ရက်နေ့တွင် တွင် ချင်းမိုင်မြို့ရှိ မြန်မာကောင်စစ်ဝန်ရုံးသို့ စာရွက်စာတမ်းများနှင့်အတူ လုပ်အားခရရှိရေးအတွက် ကူညီဖြေရှင်းပေးရန်   တောင်းဆိုခဲ့ခြင်း ဖြစ်သည်။
လုပ်အားခ မရရှိသော တခြားမြန်မာအလုပ်သမား ၁၀၀ ကျော်အတွက်လည်း ဆက်လက် တောင်းဆို သွားမည် ဖြစ်ကြောင်း မြန်မာရွှေ့ပြောင်း အလုပ်သမားခေါင်းဆောင် တစ်ဦးဖြစ်သူ ကိုစိုင်းဟန်ကြီးက ပြောသည်။
“ကျနော်တို့ ပိုက်ဆံမရတာ တလခွဲ ရှိပြီ။ တစ်ချို့က နှစ်ပတ်စာ ၁ သောင်းကျော်၊ တစ်ချို့ဆိုရင် ၂ သောင်း ကျော် ရရမယ်။ ကျနော်က တစ် သောင်း ကျော် မရသေးဘူး။ ပိုက်ဆံအားလုံး ဘတ်ငွေ ၃ သန်းကျော် ရရမယ်။ ဒါကြောင့် တောင်းဆိုတာပါ။ ကျနော်တို့ စာရင်း တင်ဖို့ သုံးဖွဲ့ ရှိတယ်။ ၂ ဖွဲ့က လက်မှတ် မထိုးရသေးလို့ မတင်တာ”ဟု ကိုစိုင်းဟန်ကြီးက မဇ္ဈိမကို ပြောသည်။
မြန်မာရွှေ့ပြောင်း အလုပ်သမားများအား ၁၅ ရက်လျှင် တစ်ကြိမ် လုပ်အားခ ထုတ်ပေးခဲ့ခြင်းဖြစ်ပြီး ၂၀၁၅ ခုနှစ် ဒီဇင်ဘာလမှစတင်၍ တစ်လခွဲကျော်ကြာ လုပ်အားခ မရရှိတော့သဖြင့် ရွှေ့ပြောင်း အလုပ် သမားအဖွဲ့ချုပ်(Migrant Workers Federation) စာရင်းကောက်ယူကာ ဇန်နဝါရီလ ၂၇ ရက်က ချင်းမိုင်ခရိုင် အလုပ်သမားကူညီစောင့် ရှောက်ရေးရုံးသို့ တောင်းဆိုခဲ့ခြင်း ဖြစ်သည်။
“မနေ့က သူတို့ (ထိုင်းအလုပ်သမားရုံးက တာဝန် ရှိသူ)တွေ ပြောတာက ဒီလထဲမှာကို စစ်ဆေးရေး လုပ်မယ်။ စစ်ဆေးရေးလုပ်ပြီး ၁၅ ရက်အတွင်း ဝရမ်းထုတ်ပြီး ရှာမယ်။ ရှာပြီး မတွေ့ဘူးဆိုရင် သူတို့ စိုက်ပေးမယ်လို့ ပြောတယ်”ဟု သူက ပြောသည်။
အလုပ်ရှင်မှ မြန်မာအလုပ်သမားများကို ပုံမှန်အားဖြင့် ၆ ရက် နှင့် ၂၁ ရက်နေ့များတွင် တစ်လလျှင် နှစ်ကြိမ် လုပ်အားခ ထုတ်ပေးခဲ့သဖြင့် လာမည့် ဖေဖော်ဝါရီလ ၆ ရက်နေ့တွင် ကုမ္ဗဏီ အလုပ်ရှင်မှ လုပ်အားခ မဖြေရှင်းပေးပါက ဖေဖော်ဝါရီလ ၈ ရက်မှစတင်၍ ၎င်းကုမ္ပဏီ အလုပ်ရှင်အား ဖမ်းဝရမ်း ထုတ်၍ ဖမ်းဆီးအရေးယူသွားမည် ဖြစ်ကြောင်း ထိုအလုပ်သမားများအား ကူညီဆောင်ရွက်   ပေးနေသော လူ့အခွင့်အရေး ဖွံ့ဖြိုးရေးဖောင်ဒေးရှင်း(Human Right Devopment foundation (HRDF) မှ မငွေဦးက မဇ္ဈိမကို ပြောသည်။
ထို့ပြင် လာမည့် ဖေဖော်ဝါရီလ ၁ ရက်တွင်လည်း လုပ်အားခ မရရှိသေးသော မြန်မာ အလုပ်သမား ၁၀၀ ကျော်အတွက် လုပ်အားခ ရရှိရေးအတွက် ထိုင်းအလုပ်သမား ကူညီစောင့် ရှောက်ရေးရုံးသို့ သွားရောက် တောင်းဆိုမည် ဖြစ်ကြောင်း သူက ဆက်လက် ပြောဆိုသည်။
“ကျွန်မတို့က ဥပဒေအရ ဘာတွေ လိုသလဲ ဆိုတာ ကူညီပေးတယ်။ အလုပ်သမားရပိုင်ခွင့်တွေကို ရှင်းပြပေးတယ်။ ကျွန်မတို့ကနေ အလုပ်သမားရုံးကို စာရွက်စာတမ်းတွေနဲ့ သွားတိုင်းပေးထားတယ်။ ထပ်တင်မယ်။ လုပ်အားခမရတဲ့ အလုပ်သမား အားလုံး ၃၀၀ လောက်ရှိတယ်။ အခုကျန်တာ ၁၀၀ ကျော် ထပ်လာတောင်းဆိုတယ်”ဟု သူက ပြောသည်။
မြန်မာရွှေ့ပြောင်းအလုပ်သမားများက ဇန်နဝါရီလ ၂၇ ရက်နေ့တွင် မြန်မာကောင်စစ်ဝန်ရုံးသို့ အကူအညီ တောင်းဆိုခဲ့သဖြင့် ကောင်စစ်ဝန်က အလုပ်သမားကူညီစောင့်ရှောက်ရေးရုံးမှ တာဝန်ရှိ သူများနှင့် တွေ့ဆုံဆွေးနွေးမှု ပြုလုပ်၍ အလုပ်သမားများ၏ ရပိုင်ခွင့်များ ဆုံးရှုံးမှု မရှိစေရန် ကူညီ ဆောင်ရွက်ပေးခဲ့သည်ဟု မြန်မာကောင်စစ်ဝန် ဦးကောင်ဆန်းလွင်က ပြောသည်။
ဆွေးနွေးမှုတွင် ထိုင်းအလုပ်သမားကူညီစောင့်ရှောက်ရေးရုံးမှ ဥပဒေအရ နှစ်လအတွက် ဆက်လက် လုပ်ဆောင်သွားမည် ဖြစ်ကာ ကုမ္ဗဏီပိုင်ရှင်မှ လာရောက် ဖြေရှင်းခြင်း မရှိပါက အမှု စတင် တည်ဆောက်သည့်နေ့ မှစ၍ ရက်ပေါင်း ၉၀ အတွက် မြန်မာအလုပ်သမား တစ်ဦးအား တစ်ရက်လျှင် ဘတ် ၃၀၀ နှုန်း ကူညီပေးသွားမည် ဖြစ်ကြောင်း သူက မဇ္ဈိမကို ပြောသည်။
“ဒီက အလုပ်သမားကူညီစောင့်ရှောက်ရေးရုံးက အရာရှိတွေနဲ့ ကျနော်တို့ရုံးမှာ ခေါ်တွေ့ပြီးတော့ လုပ်ထုံး လုပ်နည်း အတိုင်း ဆက်လုပ်သွားမယ်။ အကြမ်းအားဖြင့် ကုမ္ဗဏီသူဌေးကို ဆင့်ခေါ်မယ်။ ၁၅ ရက် ချိတ် ပိတ်ပြီးရင် သူ့ကို တရားခံပြေးအဖြစ် ကြေငြာမယ်။ ဒီအမှု ၂ လအတွင်းမှာ အပြီးဆောင်ရွက်ပေးမယ်။
ဒီကြားထဲမှာ ရက်ပေါင်း ၉၀ အလုပ်သမားမှန်တဲ့ ဗီဇာရှိမယ်။ အလုပ်လုပ်ခွင့်(work permit) ရှိမယ်။ အဲဒီအလုပ်သမားတွေအတွက်ကို တစ်ရက်ကို ၃၀၀ နှုန်းနဲ့ အလုပ်သမားရုံးက ကူညီထောက်ပံ့မယ်”ဟု သူက မဇ္ဈိမကို ပြောသည်။
ထို့ပြင် ဇန်နဝါရီ ၂၈ ရက်က ယင်းဆောက်လုပ်ရေးကုမ္မဏီမှ အလုပ်သမား ၅၀ ဦးခန့်ကလည်း လုပ်အားခ ရရှိရန်အတွက် ထပ်မံတင်ပြတောင်းဆို လာသဖြင့် ထိုင်းအလုပ်သမား ကူညီစောင့်ရှောက်ရေးရုံးမှ ထပ်မံ တိုးမြင့် ဖြည့်စွက်ပေးခဲ့သည်ဟု သူက ပြောသည်။
သူရဦးရွှေမန်း၏ လွှတ်တော်နောက်ဆုံးရက် သတင်းစာရှင်းလင်းပွဲ အမေးအဖြေအချို့
By နေသာ 
နေပြည်တော်၊ ဇန်နဝါရီ ၂၉ ။            ။ ဇန်နဝါရီ ၂၉ရက်ဟာ လက်ရှိအစိုးရလက်ထက်အတွက် ကျင်းပခဲ့တဲ့ ပထမအကြိမ် လွှတ်တော်အစည်းအဝေးများ နောက်ဆုံးရက် ဖြစ်ပါတယ်။ အဲ့ဒီ့နေ့ လွှတ်တော်အစည်းအဝေးတွေ အပြီးမှာ ပြည်ထောင်စုလွှတ်တော်နာယက သူရဦးရွှေမန်းက သတင်းထောက်များနှင့် တွေ့ဆုံကာ သတင်းစာရှင်းလင်းပွဲ ပြုလုပ်ခဲ့သည်။
သတင်းစာရှင်းလင်းပွဲတွင် သတင်းထောက်များ၏ မေးမြန်းမှု၊ သူရဦးရွှေမန်း ပြန်လည်ဖြေကြားမှု အချို့ကို မဇ္ဈိမက ကောက်နုတ်တင်ပြလိုက်သည်။
(မေး) နိုင်ငံတော်အေးချမ်းသာယာရေးနဲ ့ဖွံ့ဖြိုးရေးကောင်စိလက်ထက်မှာ နာယကကြီးက တပ်မတောာ်မှာလည်း အဆင့် (၃) တာဝန်ယူထားသလို ဒီဘက်မှာ ဒီမိုကရေစီအချိန်းအကူးမှာပေါ့ ဥပဒေပြုမဏ္ဍိုင်မှာ အကြီးဆုံးအနေနဲ့လည်း တာဝန်ယူထားတယ်ဆိုတော့ တပ်မတော်ဘက်ကနေ နိုင်ငံရေးလောကကို ပြောင်းတဲ့အချိန်မှာ အခက်ခဲဆုံး ကြုံတွေ့ရတဲ့အခက်အခဲတစ်ခုကို သိချင်ပါတယ်။ နောက်တစ်ခုက မြန်မာ့နိုင်ငံရေးအနာဂတ်မှာ တပ်မတော်ရဲ့အခန်းကဏ္ဍ ဘယ်ဖြစ်သင့်လဲ။ ဘယ်အခန်းကဏ္ဍလောက်ထိဆက်ပြီး ပါဝင်သင့်လဲဆိုတာ နာယကကြီးရဲ ့တစ်ဦးတည်းအမြင်ကို သိချင်ပါတယ်။
(ဖြေ) ဒို့အတွက် အခက်ခဲစိန်ခေါ်မှုကတော့ စစ်သားဗိုလ်ချုပ်ကြီးဖြစ်တယ်။ နိုင်ငံရေးလောကထဲကို ဝင်လာတဲ့အခါမှာ တကယ့် နိုင်ငံရေးသမားမှ ဟုတ်ရဲ့လား။ ပြောမယ်ဆိုရင် အထက်ကနေပြီး အုပ်ချုပ်တဲ့ အမိန့်ပေးအုပ်ချုပ်တဲ့ပုံစံထဲမှာ ပုံစံမှာ အသားကျနေတဲ့ လူတစ်ယောက်လို့ မြင်တဲ့ စိန်ခေါ်မှုက အခက်ခဲဆုံးပဲဖြစ်ပါတယ်။ အဲ့ဒီစိန်ခေါ်မှုက ဒီနေ့အထိလည်း တစ်ချို့နဲ့ အများပြည်သူက ဒီလိုပဲ မယုံသင်္ကာ မြင်တဲ့အမြင်ဟာ အခက်အခဲအကြီးဆုံး စိန်ခေါ်မှုဖြစ်ပါတယ်။ နောက်မေးခွန်းတစ်ခုက တပ်မတော်အနေနဲ့ အနာဂတ်မှာ ဘယ်လိုအခန်းကဏ္ဍက ပါဝင်ဆောင်ရွက်မလဲ တစ်ဖက်မှာက နိုင်ငံရေးကဏ္ဍ တစ်ဖက်မှာ အဓိက တာဝန်က နိုင်ငံတော် ကာကွယ်ရေးတာဝန် ဖြစ်ပါတယ်။ နိုင်ငံတော် ကာကွယ်ရေးတာဝန်ထမ်းဆောင်တဲ့နေရာမှာ နိုင်ငံတော်ရဲ့ အချုပ်အခြာအာဏာနဲ့ ပိုင်တဲ့နယ်မြေကို အဓိကထား ကာကွယ်စောင့်ရှောက်ရမယ့်အဖွဲ ့အစည်းဖြစ်ပါတယ်။ ဒါကြောင့်မို့လို့ တကယ်တမ်းကျတော့ တပ်မတော်က အဓိကတာဝန်က နိုင်ငံတော် ကာကွယ်ရေးတာဝန်ပဲဖြစ်ပါတယ်။ နောင်အနာဂတ်တပ်မတော်ကနိုင်ငံရေးမှာ ဘယ်လိုပါဦးမလဲဆိုရင်တော့ ဒီနေ့ ၂၀၀၈ ဖွဲ ့စည်းပုံအခြေခံဥပဒေကပေးထားတဲ့ အခွင့်အရေးတိုင်းတော့ ဆက်ပြီး ပါနေဦးမယ်လို့သုံးသပ်ပါတယ်။
သို့ရာတွင်တပ်မတော်အနေနဲ့ မူလတာဝန်ဖြစ်တဲ့ နိုင်ငံတော်ကာကွယ်ရေးတာဝန် လုံးဝဥဿုန် ဒါပဲဆောင်ရွက်တာဝန်ယူရမယ်ဆိုတဲ့ ဆုံးဖြတ်ချက်ရှိတဲ့အချိန်ကျရင်တော့ နိုင်ငံရေးနဲ့ ပတ်သက်ပြီးတော့ ကင်းရှင်းသွားမှာပေါ့လေ။ ဒါကြောင့်မို့လို့တပ်မတော်အနေနဲ့ နိုင်ငံရေးကင်းရှင်းမယ့်အချိန်အတွက် ဆိုရင်လည်း နိုင်ငံသားတွေအားလုံး ဒါ မျှော်လင့်ကြမှာပဲ အဲ့ဒီမျှော်လင့်ချက်ဖြစ်အောင်လည်း နိုင်ငံသားများဘက်ကလည်း တပ်မတော်ကို ဒီနေ့တပ်မတော်ကာကွယ်ရေးဦးစီးချုပ် ပြောပြောနေတဲ့ဒီ Standard Army ပေါ့။ လုပ်တဲ့နေရာမှာ ပြည်သူပြည်သားများကလည်း အားလုံးဝိုင်းပါဖို့လိုမယ် ဒီလိုထင်ပါတယ်။
(မေး) နာယကကြီးကိုမေးချင်တာက ရွေးကောက်ပွဲမတိုင်ခင်တုန်းက နာယကကြီးက သမ္မတလုပ်ချင်တယ်လို့ပြောခဲ့တယ်ပေါ့။ ဒီသန်းခေါင်ယံ ဇတ်လမ်းမတိုင်ခင်အထိ နာယကကြီးကို သမ္မတဖြစ်နိုင်တယ်ဆိုပြီး အများစုကအထင်မြင်ပေးခဲ့တယ်ပေါ့။ ဒီနောက်ပိုင်းမှာ ကျတော့ ထင်ကြေးပေးတဲ့သူတွေက တော်တော်လျော့လာပြီပေါ့ ဒီနေရာမှာ အဓိက ကျွန်တော်မေးချင်တာက ဒီလို ကြံခိုင်ရေးပါတီကို ဘာဖြစ်လို့မစည်းရုံးနိုင်ခဲ့တာလဲပေါ့။ ဥက္ကဋ္ဌ ရာထူးကဖယ်ရှားခံရတာဟာ ဘယ်နေရာမှာ မစည်းရုံးနိုင်ခဲ့လို့ ဖယ်ရှားခ့ရတာဆိုတာ သိချင်ပါတယ်ခင်ဗျ။
(ဖြေ) အဲ့ဒီတော့ ကြံခိုင်ရေးပါတီနဲ့ ကြံခိုင်ရေးပါတီမှာ ခေါင်းဆောင်များအပိုင်း ခွဲခြားမြင်ဖို့လိုပါတယ်။ အခုလိုကြံခိုင်ရေးပါတီကို မစည်းရုံးနိုင်ဘူးဆိုတဲ့ဟာက ဘယ်အကြောင်းအရာတွေပေါ်မှာ သုံးသပ်ရမလဲဆိုတာလဲရှိပါတယ်။ ဒါကြောင့်မို့လို့ကြံခိုင်ရေးပါတီက ဥက္ကဋ္ဌကြီးအပေါ် ဘယ်လို သဘောထားလဲဆိုတာကတာ့ ကြံခိုင်ရေးပါတီဝင်များရဲ ့စိတ်ထဲမှာပဲရှိနိုင်ပါတယ်။ မစည်းရုံးနိုင်ဘူးဆိုတာက အခုလို အပေါ်ယံကြည့်လို့တော့မရနိုင်ဘူး ထင်ပါတယ် ဒါကြောင့်မို့လို့ကြံခိုင်ရေးပါတီက ကိုယ့်အပေါ် ဥက္ကဌ အပေါ်ဘယ်လိုသဘောထားရှိတယ် ဘယ်လိုအမြင်ရှိတယ် ဆိုတာကိုတခြားနည်းနဲ ့သို့မဟုတ်တိုက်ရိုက်နည်းနဲ ့မေးမြန်းပိုကောင်းမယ်လို့ထင်ပါတယ်။
(မေး) နောက်ဖြစ်လာမယ့် NLD အစိုးရအသွင်ကူးပြောင်းရေး လုပ်ငန်းစဉ်တွေမှာ ဗိုလ်ချုပ်မှူးကြီးဟောင်းသန်းရွှေ အပါအဝင်ပေါ့နော် တစ်ချို့တွေ့သင့်တွေ့ထိုက်တဲ့ သူတွေနဲ့ တွေ့ဖို့အတွက်ကို နာယကကြီးက စီစဉ်ပေးထားတယ်လို့ သိရပါတယ်။ အဲ့ဒါနဲ့ ဘယ်သူတွေနဲ့တွေ့ဖို့စီစဉ်ပေးခဲ့ပါလဲ။ ဘာကြောင့်အခုလို စီစဉ်ရတယ်ဆိုတာကို သိချင်ပါတယ်ခင်ဗျ။နောက်တစ်ခုက နာယကကြီးရဲ့ နိုင်ငံရေးအနာဂတ်မှာ ဘယ်လိုစဉ်းစားထားလဲပေါ့။ ကြံခိုင်ရေးပါတီကနေပဲလုပ်မလား။ NLD နဲ့ပဲ ပူးပေါင်းဆောင်ရွက်မလားဆိုတာကို သိချင်ပါတယ် ခင်ဗျ။
(ဖြေ) ဟုတ်ပါတယ်။ အဓိကကတော့ ဗိုလ်ချုပ်မှုးကြီးဟောင်းသန်းရွှေ နဲ ့တွေ့ဆုံဖို့အဓိကနေရာက စီစဉ်ကြိုးစားပေးခဲ့ပါတယ်။ ရည်ရွယ်ချက်ကတော့ နိုင်ငံအတွက်ပါ။ အများပြည်သူအတွက်ပါပဲ။ တိုင်းပြည်တည်ငြိမ်အေးခချမ်းစေချင်တယ်။ တိုင်းပြည် တိုင်းပြည်ဖွံ ့ဖြိုးတိုးတက်ချင်တယ်။ ဗိုလ်ချုပ်မှုးကြီးသန်းရွှေအနေနဲ့လည်း တိုင်းပြည်ကိုခေါင်းဆောင်လာတာ နှစ်ပေါင်းအတော်ကြာတဲ့ ပုဂ္ဂိုလ်ဖြစ်ပါတယ်။ သူ့အနေနဲ့ဒီနေ့ အာဏာမရှိပေမယ့် ထိုက်သင့်တဲ့ သြဇာရှိနေပါတယ်။ ဒါကြောင့်မို့လို့ အဲ့ဒီလိုနိုင်ငံမှာ အချိန်အတော်ကြာ တာဝန်ယူခဲ့တဲ့ပုဂ္ဂိုလ်နဲ့အမျိုးသားဒီမိုကရေစီအဖွဲ ့ချုပ် ဥက္ကဋ္ဌ နဲ့ တွေ့ဆုံခြင်းဟာ ဗိုလ်ချုပ်မှူးကြီးဟောင်းအတွက်ကော ဒေါ်အောင်ဆန်းစုကြည်အတွက်ကော နိုင်ငံအတွက်ကာ အများကြီးအခြေအနေကောင်းများ ဖြစ်ပေါ်လာနိုင်တယ်လို့ သုံးသပ်တဲ့အတွက် ဒီလိုတွေ့ဆုံပေးခြင်းဖြစ်ပါတယ်။
ကျန်တဲ့ နိုင်ငံတော်သမ္မတတို့၊ တပ်မတော် ကာကွယ်ရေးဦးစီးချုပ်တို့ ဒီတစ်ခါမှာ ထူးထူးခြားခြား ကြိုးပမ်းပေးစရာမလိုပါဘူး။ ဒေါ်အောင်ဆန်းစုကြည်ကသူတို့နဲ့ တွေ့ဖို့သီးခြား သီးခြားသူတို့ဆီ ကမ်းလှမ်းခဲ့ပါတယ်။ သို့ရာတွင် တစ်ခုတော့ ရှိတာပေါ့။ ဒေါ်အောင်ဆန်းစုကြည် ရက်ကာလအတွင်းမှာ ကိုယ့်အနေနဲ့ သူနဲ့ ဘယ်နေ့ဘယ်အချိန်မှာ တွေ့မယ် တစ်ခါတည်းဆောင်ရွက်ခြင်းဟာ ပြောမယ်ဆိုကျန်တဲ့သူများ အနေနဲ့ သူတောင်တွေ့နေပြီ၊ တို့လည်း တွေ့ဖို့လိုတယ် တွေ ့သင့်တယ်ဆိုတဲ့ အဖြစ်မျိုးရောက်အောင်ဆောင်ရွက်ခြင်းဖြစ်ပါတယ်။ ပါတီစွဲ ၊ ဒေသစွဲ၊ လူမျိုးစွဲ၊ ကိုးကွယ်တဲ့ အယူစွဲတွေ မထားဘဲနဲ့နိုင်ငံတော်နဲ့ နိုင်ငံသားအကျိုးစီးပွားဆိုရင် အစွဲတွေမထားဘဲနဲ့ အားလုံးပူးပေါင်းဆောင်ရွက်မယ်ဆိုတာ လွှတ်တော်ထဲမှာ ဒီလိုပဲကြေငြာပြီးတော့ ပြောနေပါတယ်။ ဒါကြောင့်မို့လို့ခုနကမေးတဲ့မေးခွန်းမှာ အနာဂတ် နိုင်ငံရေးကဘယ်လိုလဲ ပြည်ခိုင်ဖြိုးပါတီမှာပဲဆက်ရှိမလား။ သို့မဟုတ် ပါတီတစ်ခုထောင်မလား။ သို့တည်းမဟုတ် NLD နဲ ့ပဲပူးပေါင်းဆောင်ရွက်မလား ဆိုတာနဲ့ ပက်သက်ပြီး မိမိဘက်ကတော့ တစ်ပါတီမှာ ရှိသေးတယ်။ လူပုဂ္ဂိုလ်နဲ ့ပါတီအကျိုးစီးပွားယှဉ်ရင် ပါတီအကျိုးစီးပွားကို ဦးစားပေးမယ်။ ပါတီ အကျိုးစီးပွားနဲ့ နိုင်ငံအကျိုးစီးပွားကို ယှဉ်ရင် နိုင်ငံအကျိုးစီးပွားဦးစားပေးမယ်။ ဒါကြောင့်မို့လို့ တို့အနေနဲ့ ပြောမယ်ဆိုရင်တော့ ဒီနေ့ နိုင်ငံအကျိုးစီးပွား၊ ပြည်သူ ့အကျိုးစီးပွားကိုပဲ အမြဲထာဝရ ဦးထပ်ထားပြီး ဆောင်ရွက်သွားမှာဖြစ်ပါတယ်။
(မေး) NLD ဘက်ကရော ဘယ်လို ရာထူးတွေးမျိုး နဲ့နိုင်ငံရေးဆက်လုပ်ဖို့ ကမ်းလမ်းထားတာရှိလဲခင်ဗျ။
(ဖြေ) လောလောဆယ်တော့ ဒါနဲ ့ပက်သက်ပြီး ဘယ်တာဝန်ဘယ် ကိစ္စတွေမှာ လုပ်ပေးပါလို့တော့ ကမ်းလှမ်းတာမရှိပါဘူး။ ကိုယ့်ရဲ ့သုံးသပ်ချက်မျှော်လင့်ချက်ပေါ့။ ဒေါ်အောင်ဆန်းစုကြည်ဆိုလို့ရှိရင်လဲသူ ပြည်သူကလည်း လေးစားယုံကြည်တယ်။ နိုင်ငံရေးေခေါင်းဆောင်တစ်ဦးဖြစ်တယ် သူ့မှာလည်း အမြော်အမြင်တွေဆင်ခြင်တုံတရားတွေ ပြည့်ဝတဲ့လူဖြစ်ပါတယ်။ ဒါကြောင့်မို့လို့သူအနေနဲ့ တာဝန်ပေးမယ်။ သို့မဟုတ်ရင် အသုံးချ မယ်ဆိုရင် သူလည်း သေချာစဉ်းစားပြီးတော့ နှစ်ဦးနှစ်ဖက် အကျိုးးရှိမယ်။ တိုင်းပြည်အတွက်လည်း အကျိုးရှိမယ်လို့လည်း ထင်ပါတယ်။ တို့ဘက်ကတော့ ဘယ်နေရာဘယ်ရာထူးဘယ်တာဝန်ဆိုတဲ့ဟာကို အဓိကထားမစဉ်းစားဘဲနဲ့ အများအကျိုးအတွက် လုပ်ဆောင်ပေးမယ်ဆိုတဲ့ မူလရည်ရွည်ချက်အတိုင်းပဲဖြစ်ပါတယ်။
(မေး) လက်ရှိ သမ္မတ ဦးသိန်းစိန်နဲ့ နာယကကြီးကြားမှာ တင်းမာမှုတွေရှိတယ်လို့ကြားသိရပါတယ်ခင်ဗျ။ သြဂုတ်လ ၁၂ရက်နေ့ ညဖြစ်ပွားတဲ့ကိစ္စမှာဆိုရင် နာယက ကကြံခိုင်ရေးပါတီမှာဆိုရင် ငွေရေးကြေးရေး ကိစ္စရပ်တွေနဲ့ ပက်သက်ပြီး သတင်းတွေထွက်ထားတယ်။ အကယ်၍များ နာယကတာဝန်ကို ပြီးဆုံးသွားပြီဆိုတဲ့အချိန်မှာ အစိုးရ အဖွဲ့သက်တမ်းကကျန်သေးတယ်။ အဲ့ဒီအချိန်မှာ နာယကကို ပါတီတွင်း ငွေရေးကြေးရေး တရားစွဲဆိုမှုတစ်ခု ရှိလာခဲ့မယ်ဆိုရင် နာယကအနေနနဲ့ စိုးရိမ်မှုရှိသလား။
တိုင်းပြည်အတွက် ဒေါ်အောင်ဆန်းစုကြည် ပေးမည့်တာဝန်ကို မျှော်လင့်ဟု သူရဦးရွှေမန်းပြော
By ဦးလွင် 
နေပြည်တော်၊ ဇန်နဝါရီ ၂၉ ။               ။ ဦးသူရဦးရွှေမန်းက ၎င်းအပေါ်တိုင်းပြည်နှင့်သူ့အတွက် အကျိုးရှိမည့်နေရာကို ဒေါ်အောင်ဆန်းစုကြည်က တာဝန်ပေး အသုံးချရန် မျှော်လင့်ကြောင်း သတင်းထောက်များကို ပြောသည်။
"“လောလောဆယ်တော့ ဒါနဲ့ပတ်သက်လို့ တိုင်းပြည်နှင့်သူ့အတွက် အကျိုးရှိမည့် နေရာက ဘယ်တာဝန်၊ ဘယ်ကိစ္စတွေကို လုပ်ပေးပါဆိုတဲ့ဟာတော့ လောလောဆယ်တော့ မရှိပါဘူး။ ကိုယ့်ရဲ့ သုံးသပ်ချက်၊ မျှော်လင့်ချက်ပေါ့လေ၊ ဒေါ်အောင်ဆန်းစုကြည်ဆိုလို့ရှိလည်း ပြည်သူကလည်း လေးစားယုံကြည်တဲ့ နိုင်ငံရေးခေါင်းဆောင်တစ်ဦးဖြစ်သလို သူ့မှာလည်း အမျှော်အမြင်တွေ၊ ဆင်ခြင်တုံ တရားတွေ ပြည်ဝတဲ့သူ ဖြစ်ပါတယ်။ ဒါကြောင့်မို့လို သူ့အနေနဲ့ တာဝန်ပေးမယ်၊ အသုံးချမယ်ဆိုရင် သူလည်း သေချာစဉ်းစားပြီးတော့ နှစ်ဦးနှစ်ဖက် အကျိုးရှိမယ်။ တိုင်းပြည်အတွက် အကျိုးရှိမယ်ဆိုတဲ့ကိစ္စမျိုး ဖြစ်မယ်လို့ ထင်ပါတယ်"" ဟု  ဇန်နဝါရီ ၂၉ရက်က ကျင်းပသည့် သတင်းစာရှင်းလင်းပွဲတွင် ပြောကြားခဲ့သည်။"
နေပြည်တော် လွှတ်တော်ဝင်းအတွင်း ဇမ္ဗူသီရီအဆောင်တွင် ဇန်နဝါရီ ၂၉ရက် ညနေက (၃)နာရီ ပြုလုပ်သည့် သတင်းစာရှင်းလင်းပွဲတွင် ပြောကြားခဲ့ခြင်းဖြစ်သည်။
"“သူ့အနေနဲ့(ဒေါ်အောင်ဆန်းစုကြည်အနေနှင့်) အသုံးချမယ်ဆိုရင်ပေါ့လေ၊ သူလဲသေချာစဉ်းစားပြီးတော့ နှစ်ဦးနှစ်ဖက် အကျိုးရှိမယ်၊ တိုင်းပြည်အတွက် အကျိုးရှိမယ့်ကိစ္စမျိုးဖြစ်မယ်လို့ပဲထင်ပါတယ်"" ဟု သူရဦးရွှေမန်းက ပြောသည်။"
အမျိုးသားဒီမိုကရေစီအဖွဲ့ချုပ် ဥက္ကဋ္ဌဒေါ်အောင်ဆန်းစုကြည်သည်နှင့် သူရရွှေမန်းတို့သည့် အကြိမ်ကြိမ် တွေ့ဆုံခဲ့ကြောင်းနှင့် NLDအစိုးရအဖွဲ့အတွက် ဒေါ်အောင်ဆန်းစုကြကလည်း ၎င်းကို အကြံအဉာဏ်များတောင်းခံ ခဲ့ကြောင်းလည်း ၎င်းက ထုတ်ဖော်ပြောကြားသည်။
ထို့ပြင် သူရဦးရွှေမန်းက အမျိုးသားဒီမိုကရေစီအဖွဲ့ချုပ်သည် အစိုးရဖွဲ့ရေးအတွက် သမ္မတနှင့် ဝန်ကြီးများ ရွေးချယ်ရေးများ လှို့ဝှက်စွာ အဓိကထား ဆောင်ရွက်နေသည်ဟုလည်း သတင်းထောက်များကို ပြောကြားသေးသည်။ ယင်းအပြင် ၎င်း နှင့် ဒေါ်အောင်ဆန်းစုကြည်တို့ တွေ့ဆုံမှုများသည် NLD အစိုးရဖွဲ့စည်းနိုင်ရေး ကိစ္စများလည်း ပါဝင်သည်ဟု သတင်းထောက်များအား မတင်မကျ အသိပေးသွားသည်။
နိုင်ငံရေး အကျဉ်းသားအများစု ဒုတိယအကြိမ် လွှတ်တော်တွင် လွှမ်းမိုးမှု အထွေအထူးခံစားချက်မရှိ ဟုသူရဦးရွှေမန်းပြော
By ဦးလွင် 
နေပြည်တော်၊ ဇန်နဝါရီ ၃၀ ။       ။ တစ်ချိန်က နိုင်ငံရေးအကျဉ်းသားဟောင်းအများစုမှ ဒုတိယအကြိမ် ကျင်းပမည့် လွှတ်တော်အပေါ် လွှမ်းမိုးထားမှုကို ပုဂ္ဂလိက ခံစားချက်အနေဖြင့် အထွေအထူးမရှိကြောင်း သူရဦး ရွှေမန်းက ပြောကြားသည်။
“အစိုးရအဖွဲ့ဖွဲ့မယ်၊ဒီဟာသည် ပုဂ္ဂလိကခံစားချက်ဆိုတာထက် လွှဲပြောင်းပေးနိုင်မှုက နိုင်ငံ့ဂုဏ်တစ် ရပ် ၊ဒီလိုဆောင်ရွက်ပေးနိုင်လို့ တို့တတွေ ဂုဏ်ယူရမယ်၊ အဲ့ဒါဟာပြောမယ်ဆိုရင်   နိုင်ငံသားတွေ အပေါ်မှာ သစ္စာရှိတာပဲ “ ဟု ဇန်နဝါရီ ၂၉ ရက်နေ့က ကျင်းပပြုလုပ်သည့် သတင်းစာရှင်းလင်းပွဲတွင် ပြောကြားခဲ့ သည်။
ဖေဖော်ဝါရီ ၁ ရက်နေ့ ကျင်းပမည့် ဒုတိယအကြိမ် လွှတ်တော်သက်တမ်းအတွင်း တိုင်းဒေသကြီးနှင့် ပြည်နယ်လွှတ်တော်များအပါဝင် လွှတ်တော်အသီးသီးသို့ နိုင်ငံရေးအကျဉ်းသားဟောင်း ၁၁၇ ဦးရောက်ရှိ ပြီ ဖြစ်ကြောင်း နိုင်ငံရေးအကျဉ်းသား များကူညီစောင့်ရှောက်ရေးအသင်း မှသိရသည်။
အနိုင်ရကိုယ်စားလှယ်လောင်းများသည် ဖေဖဝါရီ ၁ ရက်နေ့ကျင်းပပြုလုပ်မည့် ဒုတိယအကြိမ်၊ လွှတ်တော် သက် တမ်းစတင်နိုင်ရန်အတွက် ဇန်နဝါရီ ၃၀ ရက်နေ့တွင် လွှတ်တော်ဝင်းအတွင်း  အစမ်းလေ့ ကျင်းခြင်းများ ပြုလုပ်လျက်ရှိသည်။
“ စိုးရိမ်စိတ်ဆိုတာ ရှိကြပါတယ်၊ဒါမယ့်စိုးရိမ်မှုကို ပယ်ဖျောက်ပြီးတော့ တစ်ကယ့်စစ်မှန်တဲ့ အသွင်ကူးပြောင်းရေး ကာလ တရားမျှတရေးရရှိဖို့၊စစ်မှန်တဲ့ အမျိုးသားပြန်လည်သင့်မြတ်ရေးရရှိဖို့နဲ့ အမျိုးသား ပြန် လည်ရင်ကြားစေ့ရေး အောင်မြင်နိုင်ရေးအတွက်ကို အားလုံးကဝိုင်းပြီးတော့ ကြိုစားဆောင်ရွက်ရမှာပါ “ ဟု  နိုင်ငံရေးအကျဉ်းသား များကူညီစောင့်ရှောက်ရေးအသင်းမှရုံးတာဝန်ခံ ဦးအောင်မျိုးကျော်က ပြောသည်။
အာဖရိကရှိ ယုဂန္ဓာနိုင်ငံတွင် သီလရှင်စာသင်တိုက်ဖွင့်ရန် အကူအညီတောင်း
By မျိုးသူအောင် 
ရန်ကုန်၊ဇန်နဝါရီ ၃၀ ။            ။  အာဖရိကတိုက်ရှိ ယုဂန္ဓာနိုင်ငံ၌ သီလရှင် စာသင်တိုက်ဖွင့်နိုင်ရန် ယုဂန္ဓာဆရာတော် ဗုဒ္ဓရက္ခိတသည် စစ်ကိုင်းမြို့ရှိ သကျဓီ တာ သီလရှင်စာသင်တိုက်သို့လာရောက်၍ အကူညီတောင်းခံကြောင်း အဆိုပါ သီလရှင်စာသင်တိုက် တိုက် အုပ် ဆရာကြီး ဒေါ်ကုသလဝတီထံမှ သိရသည်။
အာဖရိကနိုင်ငံ ဆရာတော် ဗုဒ္ဓရက္ခိတ (Uganda Buddhist Centre – UBC )နှင့် မယ်တော်ဓမ္မကာမီ (only African Buddhist Nun) သည် ဇန်နဝါရီ ၂၇ ရက်နှင့် ၂၈ ရက် နေ့က စစ်ကိုင်းမြို့ နန်းဦးမြို့သစ်ရှိ သကျဓီတာ သီလ ရှင်စာသင်တိုက်သို့ ကြွရောက်၍ သီလရှင်ကျောင်းတိုက်တည်ထောင်မှု လုပ်ငန်းစဉ်များကို လာရောက်မေးမြန်းခဲ့ ကြောင်းသိရသည်။
""" အခုလောလောဆယ်တော့ အဲဒီမှာ သီလရှင်တစ်ပါးမှမရှိပဲနဲ့ သီလရှင်စာသင်တိုက်ဖွင့်လို့မရဘူး။အဲဒီမှာက လောလောဆယ် သီလရှင်တစ်ပါးပဲရှိတာဆိုတော့ အသက်ကြီးမှ သီလရှင်ဝတ်တာ ဆို တော့ သီလရှင်အကြောင်း ဘာမှမသိသေးပဲနဲ့ သီလရှင်စာသင်တိုက်လုပ်လို့မရသေးဘူး။ အဲတော့ သီလရှင် စာ သင်တိုက်ဖွင့်ချင်တယ်ဆိုရင် အဲဒီက သီလရှင်စာသင်သားတွေပို့ပြီးတော့   လေ့လာပြီးတော့မှ ပြန်ပြီးသီလရှင် စာသင်တိုက်လုပ်လို့ရမယ်ဆိုတာကို ဆရာလေးတို့က ရှင်းပြတာလေ""ဟု တိုက်အုပ်ဆရာကြီး ဒေါ်ကုသလ၀ တီက ပြောသည်။"
ယင်းသို့ ရှင်းပြခဲ့သည့်အတွက် အာဖရိကနိုင်ငံ၊ ယုဂန္ဓာနေ ဆရာတော် ဗုဒ္ဓရက္ခိတ ကိုယ်တိုင် အာဖရိကမှ စာ သင်သားပို့လိုသော ရည်ရွယ်ချက်ရှိ၍ စာသင်သားလက်ခံမှုပိုင်းဆိုင်ရများ ထပ်မံမေးမြန်းခဲ့ပြီး သကျဓီတာ သီ လရှင်စာသင်တိုက်မှ အနည်းဆုံး(၃)ပါးကိုတာဝန်ယူကာ သင်ကြားပို့ချသွားမည်ဟု ပြန်လည်ဖြေကြားခဲ့ ကြောင်းသိရသည်။
သကျဓီတာ သီလရှင်စာသင်တိုက်ကို စစ်ကိုင်းတိုင်းဒေသကြီး စစ်ကိုင်းမြို့ နန်းဦးမြို့သစ်တွင် သာသနာ သ က္ကရာဇ် (၂၅၄၂)၊မြန်မာသက္ကရာဇ်(၁၃၆၀) နတ်တော်လ၊ခရစ်နှစ်(၁၉၉၈)ခုနှစ် ဒီဇင်ဘာလတွင် စတင် တည် ထောင်ခဲ့ခြင်း ဖြစ်သည်။
သီးခြားအရည်အချင်းများ သတ်မှတ်ထားသော အလုပ်များတွင် ဝန်ထမ်းရရန် ခက်ခဲ
By ဖြိုးသီဟ 
ရန်ကုန်၊ ဇန်နဝါရီ ၃၀ ။            ။ လက်ရှိအချိန်တွင် လူငယ်အချို့သည် ဘွဲ့လက်မှတ်များ ရရှိထားပြီးသော်လည်း သီးခြားအရည်အချင်း သတ်မှတ်ထားသော အလုပ်များတွင် အရည်အချင်းပြည့်မီမှု လိုအပ်နေသောကြာင့် ယင်းအလုပ်များအတွက် ဝန်ထမ်းရရန် ခက်ခဲကြောင်း MPT ၏ HR မန်နေဂျာ ဒေါ်ရှုအေးက မဇ္ဈိမသို့ ပြောသည်။
""" သီးခြားအရည်အချင်းသတ်မှတ်ထားတဲ့ အလုပ်တွေကျတော့ CV ရဖို့ ခက်ပါတယ်။ တချို့တွေကတော့ ဘွဲ့ရပြီးပြီ၊ ဒါပေမယ့် သူ့တို့ရဲ့ အရည်အချင်းက သတ်မှတ်ထားတာအတွက် အဆင်သင့် မဖြစ်သေးဘူး။  အရည်အချင်း အရမ်းပြည့်နေတဲ့သူတွေကြတော့လည်း ကျွန်မတို့နဲ့ မချိတ်မိဘူး ထင်ပါတယ်။ ဒါကြောင့်လည်း ဒီ Job Fair ကို လုပ်ရတဲ့ အဓိကအကြောင်းရင်းက ပြည်တွင်းက လူငယ်တွေနဲ့ ချိတ်မိစေဖို့ပါ "" ဟု MPT ၏ HR ဌာန၊ အထွေထွေမန်နေဂျာ ဒေါ်ရှုအေးက ပြောသည်။"
မြန်မာ့ဆက်သွယ်ရေးလုပ်ငန်းအနေဖြင့် တတ်သိကျွမ်းကျင် အလုပ်သမားများအား ခေါ်ယူရန် အတွက်၊ My Job ၊ Job.com ၊ Job Seeker စသည်တို့မှလည်း ချိတ်ဆက်ရှာဖွေကြောင်း၊ MPT ဝက်ဘ်ဆိုဒ်၊ မီဒီယာများ၊ သတင်းစာများမှတဆင့်လည်း ကြော်ငြာ၍ ခေါ်ယူကြောင်း၊ MPT ၏ ရွေးချယ်ခံရသောဝန်ထမ်းများ အား On Job Training များပေး၍ ၎င်းတို့၏ အရည်အချင်းများအား မြှင့်တင်ပေးသွားမည် ဖြစ်ကြောင်း ပြောသည်။
"ယင်း အလုပ်အကိုင်ပြပွဲတွင် "" တကယ်တမ်း တတ်ကျွမ်းတယ်ဆိုရင်တော့ အသိအမှတ်ပြုလက်မှတ်တွေ သိပ်မလိုပါဘူး။ ကိုယ်ကိုယ်တိုင် တကယ်လုပ်တတ်ရမယ်။ ကိုယ့်ကိုယ်ကိုယ် တကယ်ယုံကြည်မှုရှိရမယ်။ လူငယ်တွေအနေနဲ့လည်း တကယ်ကို လေ့လာပါ။ ကြိုးစားရင် ကြိုးစားသလောက် အလုပ်တွေရှိပါတယ်။ လစာတွေကောင်းလာမှာပါ "" ဟု IT Trainer နှင့် Hardware and Network ပိုင်းအတွက် အလုပ်လာရောက် လျှောက်ထားသူ ကိုခင်မောင်ဌေးက ပြောသည်။"
လွှတ်တော်သစ်မှာ ဖွဲ့စည်းပုံပြင်ဆင်ဖို့ဆက်ပြီးခက်ခဲနိုင်တယ်လို့ ဦးအေးသာအောင်ပြော
By ဟိန်းကိုစိုး 
ရန်ကုန်၊ ဇန်နဝါရီ ၃၀။          ။အစိုးရအသစ်နှင့် လွှတ်တော်အသစ်ဖွဲ့စည်းပြီး ဆက်လုပ်ဆောင်ရွက်ရမည့် ဖွဲ့စည်းပုံအခြေခံဥပဒေပြင်ဆင်ရေး က အခက်အခဲတွေဆက်ရှိနိုင်သည်ဟု ရခိုင်အမျိုးသားပါတီ ဗဟိုအလုပ်အမှူဆောင်လည်းဖြစ်၊ အမျိုးသားလွှတ် တော် ဒုဥက္ကဋ္ဌအဖြစ် လျာထားခြင်းခံရသူလည်းဖြစ်သူ ဦးအေးသာအောင်က ဇန်နဝါရီ ၃၀ရက်မှာ မဇ္ဈိမကိုပြော သည်။
"""သမ္မတ၊ ကာချုပ်အပြင်အငြိမ်းစားဗိုလ်ချုပ်မှူးကြီးဟောင်းသန်းရွှေနဲ့လည်းတွေ့တယ်။ တွေ့တဲ့အခါမှာ ကောင်းမွန်တဲ့သတင်းတွေ၊ ရလာဒ်တွေကိုကြားရတယ်။ ဒါကကောင်းပါတယ်။ ဒါပေမယ့် ကြားရ သလောက် ၂၀၀၈ဖွဲ့စည်းပုံပြင်ရေးမှာ ချောချောမောမောဖြစ်မယ်လို့တော့ ပြောလို့ခက်ပါတယ်။ ဒါကလည်း အကန့်အသတ် တွေအခက်အခဲတွေရှိဦးမယ်လို့ ပြောချင်ပါတယ်။"" ဟု ၎င်းကဆိုသည်။"
အခက်အခဲများရှိသော်လည်း NLD ရွေးကောက်ပွဲမဝင်ခင်ကြွေးကြော်ခဲ့သည့်အတိုင်း ဖက်ဒရယ်ဒီမိုကရေစီ ပြည်ထောင်စုကို ထူထောင်နိုင်ရန်ဆိုသည့်အပြင် တိုင်းရင်းသားများကိုယ်ပိုင်ပြဋ္ဌာန်းခွင့်၊ ကိုယ့်ကြမ္မာ့ ကိုယ်ဖန်တီးခွင့်ရရှိနိုင်ရေးအတွက် ၂၀၀၈ဖွဲ့စည်းပုံကိုပြင်ဆင်ရန်လိုအပ်သည်ဟုလည်း ဦးအေးသာအောင်က ပြောသည်။
ဦးသိန်းစိန်အစိုးရလက်ထက်အတွင်း အတိုက်အခံအင်အားစုများဦးဆောင် ဆောင်ရွက်ခဲ့သည့်ဖွဲ့စည်းပုံအခြေခံဥပဒေပြင်ဆင်ရေးကလည်း လိုအပ်သည့်အနေအထားထိမရရှိရှိခဲ့သည့်အပြင်၊ တပ်မတော်၏ ပါဝင်မှုအခမ်းကဏ္ဍမရှိခဲ့ခြင်းကြောင့်လည်း ဖွဲ့စည်းပုံပြင်ဆင်ရေး ခက်ခဲခဲ့သည်။
အမျိုးသားပြန်လည်သင့်မြတ်ရေးအတွက်လည်း တိုင်းရင်းသားများကိုခန့်အပ်ရုံထက် ၎င်းတို့ကိုယ်တိုင် ပါဝင်ဆောင်ရွက်နိုင်မှုကိုလည်း ဖော်ဆောင်ပေးရမည့်အပြင် လွှတ်တော်၊ ပြည်ထောင်စုအစိုးရအဖွဲ့များတွင် တိုင်းရင်းသားများကိုလည်း ထည့်သွင်းခန့်အပ်ပေးရမည်ဟုဆိုသည်။
ဦးအေးသောအောင်သည် ၂၀၁၅ခုနှစ်ရွေးကောက်ပွဲကို မင်းပြားနှင့် မြေပုံမြို့နယ်နှစ်ခုပါဝင်သည့် ရခိုင်ပြည်နယ် အမျိုးသားလွှတ်တော်မဲဆန္ဒနယ် အမှတ် ၆မှ ဝင်ရောက်အရွေးချယ်ခံ အနိုင်ရခဲ့သူဖြစ်သူဖြစ်ပြီး အမျိုးသားဒီမို ကရေစီအဖွဲ့ချုပ်က ၎င်းကိုအမျိုးသားလွှတ်တော် ဒု-ဥက္ကဌ ရာထူးခန့်အပ်ရန်လည်း လျာထားခြင်းဖြစ်သည်။
လွှတ်တော်ဒုဥက္ကဋ္ဌ ရာထူးအတွက်ကို NLD ကလျာထားခြင်းသာဖြစ်ပြီး လွှတ်တော်ကျင်းပနိုင်သည့် ရက်တွင် လွှတ်တော်တွင်းမဲခွဲဆုံးဖြတ်ချက်အပေါ်သာမူတည်သည်ဟုလည်း ဦးအေးသာအောင်ကဆိုသည်။
အမျိုးသားလွှတ်တော်ဒုဥက္ကဋ္ဌအဖြစ် NLD ကလျာထားသူဦးအေးသာအောင်နှင့်တွေ့ဆုံခြင်း
By ဟိန်ကိုစိုး 
အဲဒီကိစ္စနဲ့ပက်သက်ပြီးတော့ ပြီးခဲ့တဲ့တနေ့ကမှ ဦးတဝင်းထိန်က သူတို့ပါတီရဲ့သဘောထားကို အန်ကယ် ကိုပြောတယ်။ လွှတ်တော်ရဲ့ ဥပဒေ၊နည်းဥပဒေတွေအရက လွှတ်တော်ထဲရောက်မှ ဥက္ကဋ္ဌ၊ ဒုဥက္ကဋ္ဌ ကိုဖြစ်ဖြစ် ရွေးချယ်ဖို့မဲခွဲဆုံးဖြတ်ရတယ်။ အဲဒီတော့ အခုကအတည်မဟုတ်ဘူးလေ။ အခုကသဘောထားပဲ ဖြစ်တယ်။ လွှတ်တော်တွင်းမဲခွဲတဲ့အခါကျမှ ဘယ်လိုဖြစ်မလဲဆိုတာကို မသိဘူးလေ။ လက်ခံတာလက်မခံတာ မဆိုင်ဘူး။ လွှတ်တော်ထဲရောက်မှ ဒီကိစ္စနဲ့ပက်သက်ပြီး ဘယ်လိုဖြစ်မလဲဆိုတာကို အခုမသိသေးဘူး။
အန်ကယ့်ဘက်ကတော့ အဲဒီလိုမထင်ပါဘူး။ လွှတ်တော်ကိုယ်စားလှယ်တစ်ယောက်ဆိုတာ ကိုယ့်သဘောနဲ့ ကိုတင်ခဲ့တာမဟုတ်ပါဘူး။ ပြည်သူတွေကတင်မြှောက်ရွေးချယ်ခဲ့တာပါ။ အဲဒီလိုရွေးချယ်ပြီဆိုရင် ပြည်သူတွေ ရဲ့ဆန္ဒကိုလုပ်ဆောင်ပေးရပါမယ်။ အဲဒီလိုရွေးချယ်ပြီးသွားရင် လွှတ်တော်အတွင်းမှာ ခုနပြောသလို ဥက္ကဋ္ဌ၊ ဒုဥက္ကဋ္ဌတို့ အမြဲတမ်းကော်မတီ ၄ရပ်အဲလိုရှိကြတယ်။ အဲဒီလိုနေရာတွေမှာ ပါတီကပေးသည်ဖြစ်ဖြစ် တစ်ခြား သူတွေကရွေးချယ်ပေးတယ်ဖြစ်ဖြစ်တာဝန်ယူရပါတယ်။ ပထမဆုံးပြည်သူတွေကရွေးလို့ ကိုယ်စားလှယ်ဖြစ်ပြီ၊ နောက်ထပ်ကိုယ်စားလှယ်တွေက ရွေးချယ်မယ်ဆိုရင်လည်း အဲဒီလိုနေရာတွေမှာတာဝန်ယူရတယ်။ ဒါကလည်း ပြည်သူတွေကဆန္ဒနဲ့ရွေးတာနဲ့အတူတူပါပဲ။ အဲဒီလိုတာဝန်တွေကိုထမ်းဆောင်ရင် ကိုယ်စားလှယ် တွေက ဘယ်တာဝန်ကိုထမ်းဆောင်သည်ဖြစ်စေ ကိုယ့်ပါတီမူဝါဒ တိုင်းရင်းသားအရေး၊ ဒီမိုကရေစီ၊ ပြည်ထောင်စုအရေး၊ ငြိမ်းချမ်းရေး ဒါတွေနဲ့ပက်သက်လာရင်လည်း အဓိကတော့ ဖွဲ့စည်းပုံပြင်ရေးက အဓိကကျ ပါတယ်။ ပြည်တွင်းငြိမ်းချမ်းရေး၊ ဖက်ဒရယ်ပြည်ထောင်စုတည်ထောင်ဖို့ ဆိုရင် ၂၀၀၈ဖွဲ့စည်းပုံပြင်ရေးက အဓိကကျပါတယ်။ ဒါပေမယ့်ပြီးခဲ့တဲ့လွှတ်တော်မှာ ဖွဲ့စည်းပုံပြင်ဖို့ကြိုးစားခဲ့ပေမယ့် မအောင်မြင်ခဲ့ဘူး။ အခုလွှတ်တော်ကျရင်လည်း အောင်မြင်မလားဆိုရင်အတားအဆီးတွေရှိနေဦးမယ်။ ဘာဖြစ်ဖြစ် ဒါတွေကို ပြင်ဖို့အတွက် ပြည်သူ့ကိုယ်စားကြိုးစားရမယ်။ ဒါပေမယ့်အဓိကလုပ်နိုင်မယ်လို့ထင်တာကတော့ ပြည်သူတွေကို အကျိုးမရှိမယ့်၊ ထိန်းချုပ်တဲ့ဥပဒေတွေကိုပယ်ဖျက်ရမယ်။ နောက်တစ်ခုက ပြည်သူတွေအတွက်အကာအကွယ် ပေးမယ့် အုပ်ချုပ်ရေးဥပေဒေတွေလိုမျိုးကို ပြဋ္ဌာန်းပေးရမယ်။
အဓိကတော့ခုနကပြောတဲ့ ၂၀၀၈ဖွဲ့စည်းပုံကိုပြင်မှ ပြည်တွင်းငြိမ်းချမ်းမယ်။ ပြည်တွင်းငြိမ်းချမ်းရေးကိုဖော် ဆောင်မယ်။ တိုင်းရင်းသားများနဲ့ သဟဇာတဖြစ်ဖို့ဖက်ဒရယ်စနစ်ကို ထူထောင်ဖို့လိုမယ်။ ဒါပေမယ့် NLD က ဒီမိုကရေစီဖက်ဒရယ်ပြည်ထောင်စုကိုထူထောင်ဖို့ မျှော်မှန်းထားပေမယ့် လက်တွေ့မှာ ဘယ်လောက်အထိလုပ် မလဲ၊ ဘယ်လောက်အထိ ထိုးဖောက်မလဲ၊ ဘယ်လောက်အထိချုပ်ကိုင်မလဲဆိုတာကို စောင့်ကြည့်ရမယ်။ တစ်ဖက်မှာလည်း NLD အစိုးရဖြစ်လာတဲ့အခါမှာ ပြည်သူအကျိုးကိုဘယ်လောက်အထိလုပ်မလဲဆိုတာကို လွှတ်တော်ကနေ စောင့်ကြည့်ရမယ်။ ဒါကကိုယ်စားလှယ်တစ်ယောက်အနေနဲ့စောင့်ကြည်ရမယ်။ တစ်ခါတစ်ခါ ပြောပေမယ့်ပြောတဲ့အတိုင်းလည်း ဖြစ်ချင်မှဖြစ်တာပေါ့။ အဲဒီအတွက်စောင့်ကြည့်ရမယ်။ ပြောရမယ့်တာဝန် တွေလည်းရှိပါတယ်။
အခုရွေးကောက်ပွဲမှာ NLD ကအပြတ်အသတ်နိုင်တယ်။ ဒါပေမယ့် တိုင်းပြည်မှာအမျိုးသားသွေးစည်းညီညွတ်မှု ပြိုပျက်နေတာကြာပြီ။ ဒီတော့တိုင်းပြည်တစ်ခုကိုပြန်လည်ထူထောင်ဖို့ဆိုရင် ရွေးကောက်ပွဲရလာဒ်တစ်ခုတည်း အကောင်အထည်ဖော်လို့မပြီးဘူး။ အမျိုးသားရင်ကြားစေ့ရေးကိုအခြေခံပြီး ဆွေးနွေးညှိနှိုင်းဖြေရှင်းဖို့လိုမယ်။ ဒါကြောင့်လည်းပဲ သမ္မတ၊ ကာချုပ်အပြင် အငြိမ်းစားဗိုလ်ချုပ်မှူးကြီးဟောင်းသန်းရွှေနဲ့လည်းတွေ့တယ်။ တွေ့တဲ့ အခါမှာကောင်းမွန်တဲ့ သတင်းတွေ၊ ရလာဒ်တွေကိုကြားရတယ်။ ဒါကကောင်းပါတယ်။ ဒါပေမယ့် ကြားရ သလောက် ၂၀၀၈ဖွဲ့စည်းပုံပြင်ရေးမှာ ချောချောမောမောဖြစ်မယ်လို့တော့ ပြောလို့ခက်ပါတယ်။ ဒါကလည်း အကန့်အသတ်တွေ၊ အခက်အခဲတွေရှိဦးမယ်လို့ ပြောချင်ပါတယ်။
NLDကတော့ဆွေးနွေးဖို့လိုမယ်မထင်ပါဘူး။ အန်ကယ်အနေနဲ့လည်းမရှိပါဘူး။ အန်ကယ်ကနိုင်ငံရေးနယ်ပယ် ထဲမှာ ဘယ်သူ့နှာခေါင်းနဲ့မှ အသက်ရှုတာမဟုတ်ဘူး။ ကိုယ်ပိုင်ယုံကြည်ချက်၊ ကိုယ်ပိုင်ခံယူချက်ရှိပါတယ်။ နိုင်ငံရေးနယ်ပယ်ထဲမှာ မည်သည့်ရာထူး၊ နေရာကိုမှရည်ရွယ်ပြီးလုပ်တာမဟုတ်ပါဘူး။ ရခိုင်အမျိုးသားတွေရဲ့ နိမ့်ကျနေတဲ့ စီးပွားရေး၊ ပညာရေးတွေကို တည်ဆောက်မယ်ဆိုတဲ့ရည်ရွယ်ချက်နဲ့လုပ်တာပါ။ ရခိုင်အမျိုးသား ပါတီရဲ့အဓိကရည်ရွယ်ချက်နှစ်ခုဖြစ်တဲ့ ရခိုင်အမျိုးသားအကျိုးစီးပွားက ပထမ၊ နောက်တစ်ခုက ကိုယ်ပိုင် ပြဋ္ဌာန်းခွင့်ရှိတဲ့ အမျိုးသားပြည်နယ်များနဲ့ ဖက်ဒရယ်ပြည်ထောင်စုကို ထူထောင်မယ်ဆိုတဲ့ ဒီမူဝါဒတွေက အမြဲသတ်မှတ်ထားတဲ့ မူဝါဒတွေပါ။ ဒါတွေကဘယ်တော့မှသွေဖယ်မသွားပါဘူး။ လွှတ်တော်ထဲမှာလည်း ဘယ်ပါတီရဲ့ မူဝါဒမှမပေါက်ဘူး။ ပါတီတွေကအမျိုးမျိုးသုံးသပ်ဝေဖန်ကျတယ်။ ဒုသမ္မတဖြစ်ရမယ်၊ ဥက္ကဌ၊ ဒုဥက္ကဋ္ဌဖြစ်ရမယ်လို့သုံးသပ်ကြတယ်။ အဲဒါကလည်း နှစ်ပေါင်းများစွာဖြတ်သန်းလာတဲ့ နိုင်ငံရေးလမ်း စဉ်မှာ အားလုံးက သဘောပေါက်ကြတယ်။ ယုံကြည်ကြတယ်။ စကားစကားပြောပါများ စကားထဲကဇာတိပြဆိုတဲ့ အတိုင်းပါပဲ။ လွှတ်တေ်ာထဲမှာလည်း ယုံကြည်လို့အန်ကယ့်ကိုနေရာပေးမယ်ဆိုရင်လည်း ပြည်သူတွေက နောက်ထပ်တာဝန်ပေးတယ်လို့သဘောထားပြီး အန်ကယ့်ပြည်သူ့ပေါ်ထားတဲ့သဘောထားတွေက ဘယ်အချိန်၊ ဘယ်နေရာရောက်ရောက်မပြောင်းပါဘူး။
အမျိုးသားရင်ကြားစေ့ရေးနဲ့ ပြည်ထောင်စုအစိုးရကိုဖွဲ့မယ်ဆိုရင် သမ္မတကခန့်လို့ရတဲ့ ဝန်ကြီးနေရာတွေမှာ တိုင်းရင်းသားတွေကို ခန့်အပ်သင့်တယ်။ ပါလာလိမ့်မယ်လို့ မျှော်လင့်တယ်။ လွှတ်တော်နဲ့တော့မတူဘူးပေါ့။ အမျိုးသားရင်ကြားစေ့ရေးလို့ပြောနေကြတဲ့အပေါ်မှာလည်း ဘာကြောင့်ဒီလိုပြောရတာလဲ၊ လွတ်လပ်ရေး ရပြီးကတည်းက အမျိုးသားရင်ကြားစေ့ရေး လုံးဝကွယ်ပျောက်ခဲ့တယ်။ ဒါကိုကြိုးပမ်းဆောင်ရွက်ဖို့လိုပါတယ်။ ဒါကိုကြိုးပမ်းတဲ့နေရာမှာ လွှတ်တော်မှာ ကရင်အမျိုးသား၊ ရခိုင်၊ ကချင်ခန့်အပ်ရုံနဲ့ ပါရုံနဲ့မပြီးပါဘူး။ အစိုးရအဖွဲ့ ထဲမှာလည်း အလားတူပါရုံနဲ့မပြီးပါဘူး။ တစ်ကယ့်တိုင်းရင်းသားအရေးကို ဖော်ဆောင်တဲ့အနေရာမှာ တိုင်းရင်း သားအရေးကို ကိုယ်ပိုင်ပြဋ္ဌာန်းခွင့်၊ ကိုယ်ကြမ္မာကိုယ်ဖန်တီးခွင့်တွေကို လက်တွေ့အကောင်အထည်ဖော်နိုင်မှ အမျိုးသားရင်ကြားစေ့ရေးကို အကောင်အထည်ဖော်ရာရောက်မယ်လို့ ပြောချင်ပါတယ်။
ပြည်နယ်လွှတ်တော်မှာ ဥက္ကဋ္ဌ၊ ဒုဥက္ကဋ္ဌတို့ကို ရခိုင်အမျိုးသားပါတီကလုပ်မယ်လို့ထင်မှာတယ်။ အစိုးရအဖွဲ့ကျ တော့ဘာပဲဖြစ်ဖြစ် ရွေးကောက်ပွဲဝင်တဲ့နေရာမှာ ရခိုင်အမျိုးသားပါတီကအစိုးရဖွဲ့မယ်လို့ ရည်ရွယ်ခဲ့တယ်။ ဒါပေမယ့် ဖွဲ့စည်းပုံအရ ဝန်ကြီးချုပ်ကိုသမ္မတက ခန့်ရတယ်။ ဝန်ကြီးများကိုတော့ ဝန်ကြီးချုပ်ကစာရင်းပေးပြီး ခန့်ရတယ်။ အဲဒါကြောင့် ဘယ်လိုဖြစ်မယ်ဆိုတာကိုပြောဖို့ခက်တယ်။ ဒီလိုပြဿနာမျိုးက ပါလီမန်ဒီမိုကရေစီ ခေတ်မှာလည်း ဖြစ်ခဲ့ဘူးတယ်။ ပြည်နယ်ကရွေးချယ်လိုက်သူကို ဝန်ကြီးချုပ်ကသဘောမတူခဲ့လို့ ဟိုတုန်း ကတော့ ပြည်နယ်တွေနဲ့ ပြည်ပပြဿနာတက်တယ်။ အဲဒီလိုပြဿနာတက်လို့ ဒါက ၄၇ဖွဲ့စည်းပုံကြောင့်ဖြစ် လို့အဲဒါကိုပြင်ပြီး ဖက်ဒရယ်ကို ဖက်ဒရယ်စနစ်နဲ့လုပ်ဖို့တိုင်းရင်းသားလူမျိုးပေါင်းစုံကတင်ပြခဲ့တဲ့ ဖက်ဒရယ်မူ ဆိုတာရှိခဲ့တယ်။ အခုလည်းပဲရခိုင်အမျိုးသားတွေကခန့်အပ်နိုင်တယ်။ ကိုယ့်ပြည်နယ်ကိုယ်အုပ်ချုပ်ခွင့်ရဖို့ ကြိုးစားတယ်။ ဒါကကောင်းပါတယ်။ ဒါပေမယ့်ဖွဲ့စည်းပုံမှာရှိနေတာတစ်ခုဖြစ်နေတယ်။ ဒါကြောင့်ဖွဲ့စည်းပုံက မပြင်မဖြစ်၊ ပြင်ဖို့လိုအပ်နေပါတယ်။
အဲဒီလိုတော့မရှိပါဘူး။ ဘာဖြစ်လို့လဲဆိုတော့ အန်ကယ်ကအမျိုးသားညီညွတ်ရေးမဖြစ်မနေလုပ်ဖို့ရှိတယ်။ ဘယ်လိုပဲသဘောထားတွေကွဲကွဲ၊ ဘယ်လိုပဲပါတီအတွင်းမှာပြဿနာတွေပဲရှိရှိ၊ သဘောထားကွဲလွဲမှုတွေက အနည်းနဲ့အများတော့ရှိမှာပါပဲ၊ အမျိုးသားညီညွတ်မှုကိုပြသနိုင်ဖို့အတွက်က ပြဿနာတွေ၊ သဘောထားကွဲ မှုတွေကို အငြိမ်းချမ်းဆုံးနည်းလမ်းတွေနဲ့ကျော်လွှားဖို့၊ အမျိုးသားညီညွတ်ရေးအတွက် ကြိုက်သည်ဖြစ်စေ မကြိုက်သည်ဖြစ်စေ ဆောင်ရွက်ရမယ်။ အန်ကယ်ကတော့ နှစ်ပါတီပေါင်းကတည်းက အမျိုးသား ညီညွတ်ရေး အတွက်ဘယ်တာဝန်ကိုမှ ရသည်ဖြစ်စေ၊ မရသည်ဖြစ်စေ၊ အန်ကယ်ရည်မှန်းချက်အတိုင်းပါတီမှာ ဆောင်ရွက် မယ်။ ပါတီရဲ့ဥက္ကဋ္ဌ၊ အတွင်းရေးမှူးမရလို့ ဘယ်သူ့ကိုမှလည်း မဝေဖန်ပါဘူး။ မပြောဘူး။တက်နိုင်ရင်ပါတီနဲ့ ပက်သက်လို့မပြောပဲနေပါတယ်။ အခုပြောနေတာက ပြည်ထောင်စု၊ ဖက်ဒရယ်၊ ငြိမ်းချမ်းရေးတွေအတွက် အဓိကထားပြောပါတယ်။ အဲဒီတော့ ပါတီတစ်ခုတည်ထောင်ဖို့ အန်ကယ့်အနေနဲ့ သဘောထားမရှိပါဘူး။
NLD
ဒါကတော့ NLD ကအစိုးရမဖွဲ့စည်းနိုင်သေးပဲနဲ့တော့မသိသေးဘူးလေ။ မဖွဲ့စည်းနိုင်သေးပဲနဲ့တော့ ခန့်မှန်းပြောဖို့ ခက်ပါတယ်။ စောင့်ကြည့်ရမှာပါ။ လွတ်လပ်ရေးရပြီး အစိုးရအဆက်ဆက်ကတော့ ပြောကြတယ်။ ကောင်းတာတွေ လည်းရှိတယ်။ ဒါပေမယ့်လက်တွေ့မှာတော့ ဘာမှအကောင်အထည်ပေါ်မလားဘူး။ ဒါကြောင့် မို့လည်းတိုင်းရင်းသားတွေက ယုံကြည်မှုနည်းပြီးတော့ ပြည်တွင်းစစ်တွေလည်းဆက်တိုက်ရှည်ကြာနေတာလို့ ပြောချင်ပါတယ်။
လူကုန်ကူးခံရမှုတွင် အမျိုးသမီးငယ်များ ပြည့်တန်ဆာအဖြစ် ခိုင်းစေခံရမှု အများဆုံးဖြစ်နေ
By နေသာ 
နေပြည်တော်၊ဇန်နဝါရီ ၃၀ ။          ။ ပြည်တွင်းလူကုန်ကူးမှု အမျိုးအစားများတွင် အမျိုးသမီးများကို ပြည့်တန်ဆာ အဖြစ်စေခိုင်းခံရမှု သည်အများဆုံးဖြစ်ပေါ်နေကြောင်း လူကုန်ကူးတားဆီးနှိမ်နင်းရေး ရဲတပ်ဖွဲ့က ဇန်နဝါရီ ၃၀ ရက်နေ့ကပြုလုပ်သည့် သတင်းစာရှင်းလင်းပွဲမှ သိရသည်။
အမျိုးသမီးငယ်အများစုမှာ ပြည့်တန်ဆာအပြုခံရခြင်း ၊ အဓမ္မလက်ထပ်ခိုင်းစေခြင်း ၊ အဓမ္မခိုင်းစေခြင်း များမှာ အများဆုံးဖြစ်နေကြောင်း လူကုန်ကူးမှုတားဆီးနှိမ်နင်းရေးရဲတပ်ဖွဲ့မှ စာရင်းများတွင်ဖော်ပြထားသည်။
“ လက်ရှိအနေအထားအရ အရေးယူနေတဲ့အမှုက ပြည့်တန်ဆာ ပြုခြင်းပေါ့နော် လူကုန်ကူးမှုနဲ့ပက်သက်လာလို့ရှိရင် ပြည့်တန်ဆာပြုခြင်း အမျိုးအစား၊ ပြည့်တန်ဆာ အဖြစ်အခိုင်းခံရတာပေါ့နော် ၊ လုပ်အားကို ခေါင်းပုံဖြစ်တယ် အဓမ္မအလုပ်လုပ်ခိုင်းတယ် လုပ်အားကို ခေါင်းပုံဖြတ်တယ် ၊ အမှုတွေရှိတယ် နောက်တစ်ခုက ကြွေးမြီးနဲ့နှောင်ဖွဲ့တဲ့အမှုတွေရှိတယ် ၊ ရန်ကုန်တိုင်းမှာလဲရှိတယ် ကလေးသူငယ်တွေကိုတောင်းရမ်းခိုင်းတာပေါ့ ၊အမျိုးသမီးငယ်တွေ အဓမ္မအပြုခံရတာ အများဆုံးပဲ ” ဟု လူကုန်ကူးမှုတားဆီးနှိမ်နင်းရေး ရဲတပ်ဖွဲ့ ရဲမှုူး ဒေါ်အေးအေးမြင့် ကပြောသည်။
ပြည်တွင်းလူကုန်ကူးမှုအမျိုးအစားများတွင် ပြည့်တန်ဆာပြုခြင်းအပါအဝင် အခြားနည်းလမ်းများဖြင့် လူကုန်ကူးခံရမှုများသည် ၂၀၁၅ ခုနှစ်မှ ယခုအချိန်အထိ ၁၈၁ မှုရှိခဲ့ကာ ၂၀၁၅ ခုနှစ်တွင် ပြည်တွင်းလူကုန်ကူးမှု ၂၁ မှုအနက် ပြည့်တန်ဆာအဖြစ်စေခိုင်းခံရမှု ၁၆ မှုရှိခဲ့ပြီး ၂၀၁၄ ခုနှစ်တွင် ပြည်တွင်းလူကုန်ကူးမှု ၂၆ မှု ၊ ၂၀၁၃ ခုနှစ်တွင် ပြည်တွင်း လူကုန်ကူခံရမှု ၂၃ မှုရှိခဲ့သည်။
၂၀၁၃ခုနှစ်မှ ၂၀၁၅ ခုနှစ်များအတွင်း ပြည်တွင်းလူကုန်ကူးခံရမှုများသည် ရှမ်းပြည်နယ် တွင် ၂၀၁၅ ခုနှစ်၌ ၃၉ မှု ၊ ၂၀၁၄ ခုနှစ်၌ ၅၆ မှု ၊ ၂၀၁၃ ခုနှစ်၌ ၄၀ မှု ဖြင့်အများဆုံးဖြစ်ပေါ်ခဲ့ကာ ရန်ကုန်တိုင်းဒေသကြီးတွင် အများဆုံးဖြစ်ပေါ်ခဲ့သည်။
၂၀၁၅ ခုနှစ်အတွင်း လူကုန်ကူးမှု များတွင်ကျူးလွန်ခဲ့သည့် တရားခံစုစုပေါင်း ၂၄၆ ဦးဖမ်းစီးရမိခဲ့ကြောင်း နှင့် တရားခံ ၁၄၀ ဦးထွက်ပြေးလွှတ်မြောက်ခဲ့ကြောင်း လူကုန်ကူးမှုတားဆီနှိမ်နင်းရေးရဲတပ်ဖွဲ့မှ ရရှိခဲ့သည့် စာရင်းများအရသိရသည်။
ချင်းမိုင်တွင် တိုင်းရင်းသားလက်နက်ကိုင်ခေါင်းဆောင်များနှင့် လူမှုအခြေပြုအဖွဲ့အစည်းများ အလုပ်ရုံဆွေးနွေးပွဲပြုလုပ်
By ဖနိဒါ 
ချင်းမိုင်၊ဇန်နဝါရီ ၃၀ ။            ။ ကုန်သွယ်မှုနှင့် ရင်းနှီးမြှုပ်နှံမှု ဆိုင်ရာ မူဝါဒများ ရရှိရန်အတွက် တိုင်းရင်းသား လက်နက်ကိုင် ခေါင်းဆောင်များနှင့် လူမှုအခြေပြုအဖွဲ့ အစည်းများက အလုပ်ရုံ ဆွေးနွေးပွဲကို ထိုင်းနိုင်ငံ ချင်းမိုင်မြို့တွင် ဇန်နဝါရီ ၃၀ ရက်က ကျင်းပသည်။
မြန်မာနိုင်ငံ ငြိမ်းချမ်းရေးဖြစ်စဉ်များတွင် ထည့်သွင်းဆွေးနွေးနိုင်ရေးရန်နှင့် ဖယ်ဒရယ် ပြည်ထောင်စု တည်ဆောက်တည်ဆောက်ရာတွင် ကုန်သွယ်မှုနှင့် ရင်းနှီးမြှုပ်နှံမှု မူဝါဒ မူကြမ်းများသည် အခြေခံ အုတ်မြစ်ဖြစ်စေရန် ရည်ရွယ်၍ အလုပ်ရုံဆွေးနွေးပွဲ ပြုလုပ်ခြင်း ဖြစ်သည်ဟု ENAC မှ ဒါရိုက်တာ ဦးယော်ထုန်က ပြောသည်။
တိုင်းရင်းသားလူမျိုးများ ရေးရာစင်တာ(ပြည်ထောင်စု မြန်မာနိုင်ငံ) - The Ethnic Nationalities Affairs Center(ENAC)က ကမကထ ပြုလုပ်၍ တစ်လလျှင် တစ်ကြိမ် မူဝါဒနှင့် ပတ်သက်သော အလုပ်ရုံ ဆွေးနွေးပွဲ ပြုလုပ်နေခြင်း ဖြစ်သည်။
“ဒါက တိုင်းရင်းသားနယ်မြေတွေကို အဓိက အခြေခံတဲ့ မူဝါဒတွေဆိုတော့ အားလုံးနဲ့ုဆိုင်တယ်။ ငြိမ်းချမ်းရေး ဆွေးနွေးလာတဲ့အခါမှာ ဒီဟာတွေကို ထည့်သွင်း ဆွေးနွေးသွားနိုင်ဖို့ အဓိက ရည်ရွယ်တယ်။ ပိုပြီး ရည်ရွယ်တာက သူ့ရဲ့ နောက်ဆုံးပန်းတိုင်က ဖက်ဒရယ် ပြည်ထောင်စုကို တည်ဆောက်တဲ့အခါမှာ ဒီမူဝါဒတွေ အဓိက ကျောရိုးအနေနဲ့ ဖြစ်သွားဖို့ ရည်ရွယ်ပါတယ်”ဟု ဦးယော်ထုန်က မဇ္ဈိမကို ပြောသည်။
ENAC မှ ပညာရေး၊ ကျန်းမာရေး၊ လယ်ယာမြေ၊ အခွန်၊ သဘာဝသယံဇာတနှင့် ဒုက္ခသည်အရေးများ အပါအဝင် ၎င်းတို့နှင့် ပတ်သက်သော မူဝါဒဆိုင်ရာ မူကြမ်း ၈ ခုခန့် ရရှိထားပြီး ဖြစ်ပြီး ယခုတစ်ကြိမ်သည် ကုန်သွယ်မှုနှင့် ရင်းနှီးမြှုပ်နှံ့မှုဆိုင်ရာ အလုပ်ရုံဆွေးနွေးပွဲ ပြုလုပ်နေခြင်း ဖြစ်သည်။
ကုန်သွယ်ရေးနှင့် ရင်းနှီးမြုပ်နှံမှု မူဝါဒ ထွက်ပေါ်လာရန်အတွက် ယနေ့တွင် ၂၀၀၇-၂၀၀၈ ခုနှစ် ကိုလံဘီယာနိုင်ငံနှင့် ကနေဒါနိုင်ငံအကြား ကုန်သွယ်မှုနှင့် ရင်းနှီးမြှုပ်နှံမှု စာတမ်းများကို   လေ့လာခဲ့နေခြင်း ဖြစ်သည်။
မြန်မာနိုင်ငံအတွင်း ကရင်ပြည်နယ်အတွင်း ဂျပန်အပြည်ပြည်ဆိုင်ရာ မူးပေါင်းဆောင်ရွက်ရေး အေဂျင်စီ(JICA) လုပ်ကိုင်နေသော စီမံကိန်းများ၊ ရခိုင်ပြည်နယ်အတွင်း သဘာဝ ဓါတ်ငွေ့ စီမံကိန်းများ၊ ထားဝယ် ရေနက် ဆိပ်ကမ်း၊ ကချင်ပြည်နယ် ဖားကန့်တွင် လုပ်ကိုင်နေသော ရင်းနှီးမြှုပ်နှံ့မှု အကြောင်း များကို အရပ်ဘက် လူထုအခြေပြုအဖွဲ့အစည်းများက တင်ပြချက်များကို လေ့လာခဲ့သည်ဟု ဦးယော်ထုန်က ပြောသည်။
"“ကိုလန်ဗီယာက တချိန်လုံး ပြည်တွင်း စစ်ဖြစ်ခဲ့တဲ့နိုင်ငံဖြစ်တယ်။ အဲဒီလို ဖြစ်နေရင်းနဲ့ ကုန်သွယ်မှုတွေကို နှစ်နိုင်ငံ လုပ်လိုက်တဲ့အခါမှာ သူတို့ရဲ့ ဆိုးကျိုးကောင်းကျိုးတွေ လေ့လာတယ်။ အဲဒါကို ယူပြီး ကျနော်တို့ နိုင်ငံနဲ့ ဘယ်လိုမျိုး ကုန်သွယ်ရေးနဲ့ ရင်းနှီးမြှုပ်နဲ့ပတ်သက်တဲ့ မူဝါဒတွေ ဘယ်လိုမျိုးတွေက ပိုပြီးတော့ အသုံးတည့်မလဲပေါ့"" ဟု၎င်းကဆိုသည်။"
အလုပ်ရုံဆွေးနွေးပွဲကို ဇန်န်ဝါရီလ ၃၀ ရက်မှ ဖေေဖော်ဝါရီလ ၁ ရက်ထိ သုံးရက်ကြာ ချင်းမိုင်မြို့တွင် ကျင်းပနေခြင်း ဖြစ်သည်။ တိုင်းရင်းသား လက်နက်ကိုင် အဖွဲ့အစည်းများမှ ခေါင်းဆောင်များ၊ အရပ်ဘက် လူထုအခြေပြု အဖွဲ့အစည်းများသက်ရောက်ဆွေးနွေးနေခြင်း ဖြစ်သည်။
ဒုတိယအကြိမ်လွှတ်တော် ပထမဆုံးနေ့ သူရဦးရွှေမန်းလေ့လာသူအဖြစ်တက်မည်
By ဦးလွင် 
နေပြည်တော်၊ဇန်နဝါရီ ၃၀ ။         ။ လာမည့်ဖေဖော်ဝါရီ ၁ရက်နေ့တွင် စတင်ကျင်းပမည့် ဒုတိယအကြိမ်ပြုလုပ်မည့် ပြည်သူ့လွှတ်တော်အစည်းအဝေး ပထမဆုံးနေ့တွင် သူရဦးရွှေမန်းက   လေ့လာသူအဖြစ် တက်ရောက်ဖြစ်ကြောင်း အမျိုးသားဒီမိုကရေစီအဖွဲ့ချုပ်မှ ဗဟိုကော်မတီဝင် ဦးဝင်းထိန်က ပြောသည်။
“ငါတို့ကလေ့လာသူအဖြစ်တက်ပါမယ်၊ နာယကကြီးဦးတင်ဦးလည်း တက်လိမ့်မယ် သူကတက်ကြွတဲ့အထဲပါ တယ်“ ဟု ယနေ့ညနေပိုင်းအချိန်က စည်ပင်ဧည့်ရိပ်သာတွင် ဦးဝင်ထိန်ကပြောသည်။
အဆိုပါ ဖေဖော်ဝါရီ ၁ ရက် တွင် ကျင်းပပြုလုပ်မည့် လွှတ်တော်အစည်းအဝေး ပထမနေ့ အစီအစဉ် တွင် လွှတ်တော်ကိုယ်စားလှယ်များအဖြစ်ကျမ်းသစ္စာကျိန်မည်ဖြစ်ကြောင်းနှင့် ဥက္ကဌ တာဝန်ကျပြီးမှ လွှတ်တော် ယန္တရားကို ချောမွေ့စွာလည်ပတ်ဖို့ အစီစဉ်ကို ပြုလုပ်ဖို့ စဉ်းစားထားကြောင်း ပြည်သူ့လွှတ်တော် ဥက္ကဌအဖြစ် လျာထားခြင်းခံရသူ ဦးဝင်းမြင့်က ပြောသည်။
ဟံသာဝတီလေဆိပ်သစ်တည်ဆောက်ရေး သဘောတူညီမှုရ
By ဘန်ကောက်ပို့စ် 
ရန်ကုန်မြို့ပြင်တွင် တည်ဆောက်မည့် လေဆိပ်သစ်စီမံကိန်းအတွက် အစိုးရနှင့် ဂျပန်ဆောက်လုပ်ရေး JGC ကော်ပိုရေးရှင်းအပါအဝင် ပူးပေါင်းကုမ္ပဏီအုပ်စုတို့ကြား ကနဦးသဘောတူညီမှုတစ်ရပ် ချုပ်ဆိုနိုင်ခဲ့ကြောင်း သိရသည်။
ပူးပေါင်းကုမ္ပဏီစုတွင် စင်ကာပူ ချန်ဂီလေဆိပ်အုပ်စုလည်း ပါဝင်ပြီး တန်ဖိုး အမေရိကန်ဒေါ်လာ ၁ ဒသမ ၅ ဘီလီယံကုန်ကျမည်ခန့်မှန်းထားသည့် ယင်းလေဆိပ်တည်ဆောက်ရေးစီမံကိန်းအတွက် တရားဝင်ကန်ထရိုက်အား ချုပ်ဆိုမည်ဖြစ်သည်။
အစိုးရက တစ်နှစ်လျှင် ခရီးသည် ၁၂ သန်း ဝင်ဆံ့သည့် ဟံသာဝတီလေဆိပ်သစ်အား ပဲခူးတိုင်းဒေသကြီးအတွင်း တည်ဆောက်ရန် စီစဉ်ထားခြင်းဖြစ်သည်။ စုစုပေါင်း ကုန်ကျစရိတ်၏ တစ်ဝက်ကို ဂျပန်အစိုးရ၏ ဖွံ့ဖြိုးရေအကူအညီဖြင့် တည်ဆောက်မည်လည်းဖြစ်သည်။
၂၀၂၂ ခုနှစ်တွင် လေဆိပ်သစ်က ဝန်ဆောင်မှုစတင်နိုင်မည်ဖြစ်သည်။
မြန်မာနိုင်ငံက တံခါးဖွင့်လှစ်ပြီးနောက် နိုင်ငံခြားဧည့်သည်များ ဝင်ရောက်မှုများလာသဖြင့် လေဆိပ်သစ်အား တည်ဆောက်ခြင်းဖြစ်သည်။
လေးမျက်နှာမြို့ဟောင်းမှ ရှေးအကျဆုံး ထူပါရုံစေတီ တည်ရှိသည့် ငဝန်မြစ်ကမ်းပါး ပြိုကျနေ
By စည်သူမောင်မောင် 
ပုသိမ်၊ ဇန်နဝါရီ ၃၁ ။         ။ လေးမျက်နှာမြို့ဟောင်းမှ ရှေးအကျဆုံး ထူပါရုံစေတီတော် တည်ရှိရာ ငဝန်မြစ်ကမ်းပါးပြိုကျမှုများဖြစ်ပေါ်နေကြောင်း  ငဝန်မြစ်ကမ်းနဖူးကပ်နေသည့်   ဒေသခံများက ပြောသည်။
"""အရင်က ဘုရားနတ်လမ်းမှာဆိုင်ခန်းပေါင်း ၇၂၃ခန်းရှိတယ်။ ရှေ့မှာ အိမ်တွေရှိသေးတယ်။ အခု ရေတိုက်စားရင် ဘုရားအထိကပ်လားပြီး၊ ဘုရားသမိုင်းအရ အနော်ရထားမင်းတည်ထားခဲ့တဲ့ ဘုရားဖြစ်တယ်။ လေးမျက်နှာမြို့က ဘုရားကိုအစွဲပြုခေါ်ခဲ့တာပါ""ဟု ဘုရားဂေါပကအဖွဲ့ဝင် ဦးဝင်းနိုင်က ရှင်းပြသည်။"
ငဝန်မြစ်ကမ်းပါးမှာ ၁၉၉၃ခုနှစ်ခန့်က တဖြည်းဖြည်း စတင်ပြိုကျခဲ့ခြင်းဖြစ်သည်ဟုလည်း ၎င်းကဆိုသည်။
"""သက်ဆိုင်ရာတင်ပြသော်လည်း သတ်မှတ်ဘက်ဂျက်ထဲက သုံးရတော့ ကမ်းဆယ်ဖို့လုံလောက်မှုလည်းမရှိဘူး။ အလှူရှင်တွေ လူမှုရေးအသင်းအဖွဲ့တွေ ဝိုင်းလုပ်ပေးရင်ကောင်းတာပေါ့။ ဘုရား ရှေဟောင်းထိန်းသိမ်းဌာန ဘယ်အချက်အလက်တွေလိုမှန်းမသိတော့ အခက်အခဲတော့ရှိတယ်""ဟု ဧရာဝတီတိုင်းဒေသကြီး အစိုးရအဖွဲ့ဝင် စည်ပင်ဝန်ကြီးဦးကျော်ဝင်းနိုင်က ပြောသည်။"
ထူပါရုံစေတီတော်ကို ရှေးဟောင်းသမိုင်းဝင် စေတီတော်အဖြစ် အသိအမှတ်ပြုခံရရန် ဂေါပကအဖွဲ့က တင်ပြကာ တောင်းဆိုထားသော်လည်း ယခုထိ ရှေးဟောင်းသုတေသန ဌာန၏ အသိအမှတ်ပြုထားမခံရသေးပေ။
ဒေါ်အောင်ဆန်းစုကြည် ကိုယ်ရေးအရာရှိ ဒေါ်တင်မာအောင်တာဝန်များမှ အနားယူ
By ဟိန်းကိုစိုး 
ရန်ကုန်၊ ဇန်နဝါရီ ၃၁ ။            ။ အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်အတွက် ကိုယ်ရေးအရာရှိလည်းဖြစ်၊ ဥက္ကဋ္ဌရုံးတာဝန်ခံလည်း ဖြစ်သူ ဒေါ်တင်မာအောင်က ဇန်နဝါရီ နောက်ဆုံးအပတ်အတွင်း တာဝန်မှ အနားယူခဲ့ပြီဖြစ်ကြောင်း NLD ဗဟိုအလုပ်အမှူဆောင်အချို့ထံမှသိရသည်။
"""ရက်ကိုသေချာတော့မသိပါဘူးခင်ဗျ။ ဥက္ကဋ္ဌရုံးတာဝန်ခံအနေနဲ့ ဥက္ကဋ္ဌဘေးကအမြဲရှိနေတဲ့ တာဝန်ကတော့ အနားယူတာဟုတ်ပါတယ်။ သူ့အဖေရဲ့အလုပ်တစ်ချို့ကို ဝိုင်းကူလုပ်ပေးဖို့လို့လည်း သိရပါတယ်။ အဲဒီဥက္ကဋ္ဌရုံး တာဝန်ခံကို ပြန်ခန့်အပ်မှာကိုလည်း ကျွန်တော်တို့မသိပါဘူး။"" ဟု NLD ဗဟိုအလုပ်အမှူဆောင် ဦးဉာဏ်ဝင်း ကပြောသည်။"
NLD ပါတီလုပ်ငန်းစဉ်များအတွက် သက်ဆိုင်ရာဗဟိုအလုပ်အမှူဆောင်များက တာဝန်ယူထားသော်လည်း ပါတီကို ဦးဆောင်ကာ ဥက္ကဋ္ဌကဆောင်ရွက်နေသည့် ကိစ္စများအတွက် ပါတီဥက္ကဋ္ဌရုံးကတာဝန်ယူဆောင်ရွက် နေခြင်းဖြစ်သည်။
ယင်းအပြင် ပါတီဥက္ကဌရုံးသည် ဒေါ်အောင်ဆန်းစုကြည်နေအိမ်အတွင်းတည်ရှိပြီး ပါတီဥက္ကဋ္ဌနှင့် နိုင်ငံခြား သံတမန်များ၊ အရာရှိများစသည်တို့နှင့် ပါတီဥက္ကဋ္ဌတွေ့ဆုံမှု၊ ဥက္ကဋ္ဌ၏လွှတ်တော်ဆိုင်ရာ လုပ်ငန်းများအတွက် တာဝန်ယူ ဆောင်ရွက်ပေးခြင်းလည်းဖြစ်သည်။
"NLD ဗဟိုအလုပ်အမှူဆောင် ဦးဟံသာမြင့်ကမူ "" ဒေါ်တင်မာအောင်က ဥက္ကဋ္ဌရဲ့လွှတ်တော်ကိစ္စတွေ၊ ပါတီက အရေးကြီးကိစ္စတွေကို ဥက္ကဋ္ဌကိုယ်တိုင်ဆောင်ရွက်တာတွေရှိတယ် အဲဒီလိုကိစ္စတွေကို ဥက္ကဋ္ဌရုံးကနေပြီးလုပ် ပေးတာ။ ဥက္ကဋ္ဌကျန်းမာရေးဆရာဝန်ရှိပေမယ့်၊ ကျန်းမာရေးနည်းလမ်းတွေကို ဒေါ်တင်မာအောင်က လမ်းညွှန် ကူညီတာလည်းရှိတယ်။"" ဟုဆိုသည်။"
ဒေါ်တင်မာအောင်သည်  ၁၉၉၆ခုနှစ် ဒေါ်အောင်ဆန်းစုကြည် နေအိမ်အကျယ်ချုပ်မှထပ်မံလွှတ် မြောက်သည့် အချိန်မှစတင်ကာ အမျိုးသားဒီမိုကရေစီအဖွဲ့ချုပ်နှင့် စတင်ကာလက်တွဲကာဆောင်ရွက်ခဲ့ခြင်းဖြစ်သည်။
သစ်တောနည်းပါး၍ သစ်ဆွဲဆင်များ အလုပ်လက်မဲ့ဖြစ်မှုနှုန်း မြင့်တက်
By Marginal Revolution 
"""အလုပ်အကိုင်မရှိတော့တာက တကယ်ပဲ ဖြေရှင်းရခက်ပါတယ်။ သစ်ပင်တွေ မရှိတော့ သစ်ခုတ်လုပ်ငန်းလည်း မရှိတော့ဘူးလေ။""ဟု ပြီးခဲ့သည့် နှစ်နှစ်အတွင်း သစ်လုပ်ငန်းတွင် မခိုင်းစေနိုင်တော့၍ အလုပ်လက်မဲ့ သစ်ဆွဲဆင်ခြောက်ကောင်၏ ပိုင်ရှင်ဖြစ်သူ ဦးစောသာပြည့်က ပြောသည်။"
ထိုင်းနယ်စပ်မှ နှစ်နာရီခွဲခရီးဖြစ်သည့် မြန်မာနိုင်ငံအရှေ့ပိုင်းက သစ်တောများတွင် လက်ရှိ၌ အလုပ်ခိုင်းစေနိုင်ခြင်း မရှိတော့သည့် ဆင်ကောင်ရေက၂၅၀၀ ရှိကြောင်း မြန်မာနိုင်ငံမှ ဆင်ပညာရှင် ဒေါ်ခိုင်ဦးမာက ပြောသည်။ ယင်းအရေအတွက်သည် အလုပ်ခိုင်းစေနိုင်ခြင်းမရှိတော့သည့် ဆင်ကောင်ရေ တက်လာခြင်းဖြစ်ပြီး ၄၀ ရာခိုင်နှုန်း နီးပါး ရှိနေခြင်းဖြစ်သည်။
"""ဒီဆင်တွေ အများစုကို ဘယ်လိုလုပ်ရမယ်ဆိုတာ မသိနိုင်ဘူး။ ပိုင်ရှင်တွေအတွက်တော့ တကယ့်ကြီးမားတဲ့ ဝန်ထုပ်ဝန်ပိုးပါပဲ။ ဆင်တွေကို မွေးထားဖို့ဆိုတာက အရမ်းအကုန်အကျများတယ်လေ။""ဟု ဒေါ်ခိုင်ဦးမာက ပြောသည်။"
အရွယ်ရောက်ပြီး ဆင်တစ်ကောင်သည် ခန္ဓာကိုယ်အလေးချိန် ပေါင် တစ်သောင်းဝန်းကျင်ရှိပြီး တစ်နေ့လျှင် အစာ ပေါင် ၄၀၀ ကျော် စားသုံးသည်။ ဆင်များအတွက် အလုပ်အကိုင် စေခိုင်းဖို့ရန်မှာလည်း ဆပ်ကပ်နှင့် သစ်ထုတ်လုပ်ငန်းများက အကန့်အသတ်ရှိနေသည်။
ဆင်များကို သစ်ဆွဲခိုင်းခြင်းက အလွန်ကြမ်းတမ်းပင်ပန်းလွန်းသည့် အလုပ်ဖြစ်သည်။ သို့သော်လည်း မြန်မာ့ ဆင်များအနေဖြင့် ထိုအလုပ်မျိုးများ လုပ်ကိုင်နေခြင်းသည် ကျန်းမာစွာ ဆက်လက်ရှိနေနိုင်ခြင်း၏ အကြောင်းတစ်ချက်လည်းဖြစ်ကြောင်း ၎င်းက ပြောသည်။
ပြင်ဦးလွင်တွင် ဆောက်လုပ်ရေးတပ်ခွဲက ဖျက်ဆီးခဲ့သည့် နေအိမ်များမှ ဒုက္ခသည်များ အကူအညီလိုအပ်နေ
By အောင်ကိုဦး 
မန္တလေး၊ ဇန်နဝါရီ ၃၁ ။             ။ ပြင်ဦးလွင်မြို့နယ်၊ ရပ်ကွက်ကြီး ၁၄ ညောင်နီကျေးရွာ ဒေသခံများ၏ မြေများပေါ် အမှတ် ၉၅၈ ဆောက်လုပ်ရေးတပ်ခွဲ(အင်ဂျင်နီယာ) မှ ဇန်နဝါရီ ၂၅ရက် ညနေက ခြံစည်းရိုးဝင်ခတ်ပြီး ဖျက်ဆီးခဲ့၍ ဒုက္ခသည်စခန်းဖွင့် နေထိုင်သူ ၁၂၀ အတွက် ဆေးဝါး နှင့် အဝတ်အထည်များ လိုအပ်နေဟု ကူညီဆောင်ရွက်ပေးနေသေူ မဆောင်းသဇင်က မဇ္ဈိမ ကိုပြောသည်။
ဖယ်ရှားခံထားရသော ဒေသခံများသည် လက်ရှိတွင် နေထိုင်စရာနေရာ မရှိသေးသောကြောင့် ဇန်နဝါရီလ ၂၈ ရက်မှစတင်၍ ညောင်နီကျေးရွာအနီးရှိ ဦးပေါမောင်ခြံတွင် ဒုက္ခသည်စခန်းဖွင့်လှစ်၍   နေထိုင်လျက်ရှိသည်။
"""ကျွန်တော်တို့ကတော့ ကိုယ့်အိမ်ကိုယ်ပြန်နေချင်တယ်။သူတို့တွေ အနိုင်ကျင့်ပြီးလုပ်တာကို မကျေနပ်ဘူး။ ကျွန်တော်တို့ခုမှနေတာ မဟုတ်ဘူး။ ဘိုးစဉ်ဘောင်ဆက်နေလာကြတာပါ။ နှစ်ပေါင်း တစ်ရာကျော်နေပါပြီ။"" ဟု ဖယ်ရှားခံရ၍ ဒုက္ခသည်စခန်းတွင် နေထိုင်သူ ဦးအလူး ကပြောသည်။"
အဆိုပါ ဒုက္ခသည်စခန်းတွင် ၁၂၀ ဦးကျော်ခိုလုံနေရာ သူငယ်တန်းမှ ဆယ်တန်းအထိ ကျောင်းသားကျောင်းသူ ၂၃ ဦးရှိနေပြီး ထို၂၃ ဦးမှာ ကျောင်းဆက်တက်ရန် အခက်အခဲများရှိနေသည်ဟု   ဒေသခံများကဆိုသည်။
"ညောင်နီကျေးရွာအုပ်ချုပ်ရေးမှူး ဦးဝင်းဆွေလှိုင် က ""မလုပ်ဖို့ ကျွန်တော့်အနေနဲ့ ဗိုလ်မှူးကိုပြောတယ်မရဘူး။ ဒါမျိုးမဖြစ်သင့်ဘူးလို့လည်းပြောတယ်။ ဒီနေရာက အခုမှာနေကြတာမဟုတ်ဘူး။ ရွာတည်စဉ်ကတည်းကရှိခဲ့ကြတာပါ။ နှစ်ပေါင်းရာချီရှိနေပါပြီ။ ကျွန်တော်အုပ်ချုပ်ရေးမှူးပါ အကုန်သိပါတယ်။ ကျွန်တော့်ရွာသားတွေဘက်က ကာကွယ်တယ်မရဘူး။ အခုလိုလုပ်မယ်ဆိုရင်လည်း   နေစရာဖြစ်ဖြစ်၊နေရာအစားဖြစ်ဖြစ် ပြန်လုပ်ပေးသင့်ပါတယ်။""ဟု ပြောသည်။"
လွှတ်တော်အတွင်း စက်ခလုပ်နှိပ်မဲခွဲရာတွင် အမှားအယွင်းမဖြစ်စေရန် NLD ဗဟိုကော်မတီသတိပေး
By ဦးလွင် 
နေပြည်တော်၊ ဇန်နဝါရီ ၃၁ ။         ။ အမျိုးသားဒီမိုကရေစီအဖွဲ့ချုပ်(NLD) ၏ ဗဟိုအလုပ်မှုဆောင်ကော်မတီဝင်များသည် ဇန်နဝါရီလ (၃၁) ရက်က တိုင်းဒေသကြီးနှင့်ပြည်နယ်များရှိ အဖွဲ့ချုပ်ကိုယ်စားလှယ်များကို အသုတ်လိုက်ခွဲ၍ တွေ့ဆုံမှု ပြုလုပ်ခဲ့ပြီး လွှတ်တော်တွင်း မဲပေးရာတွင် အမှားအယွင်း မဖြစ်စေရန် သတိပေးပြောကြားခဲ့ကြောင်း သိရသည်။
လွှတ်တော်အတွင်း စက်ခလုပ်နှိပ်၍ မဲခွဲဆုံးဖြတ်ခြင်းသည် အပြောင်းအလဲအတွက်အရေးကြီးကြောင်း နှင့် ထောက်ခံမဲပေးရမည့် နေရာတွင် ကန့်ကွက်မဲပေးမိခြင်းမျိုးမဖြစ်စေရန် ဗဟိုကော်မတီဝင်များက တွေ့ဆုံ၍ သတိပေးပြောကြားခဲ့ကြောင်းသိရသည်။
ထို့ပြင် အရင်အချိန်က အတိုက်အခံများဖြစ်နေလာခဲ့သည့်  NLD ၏ ကိုယ်စားလှယ်များသည် လက်ရှိ အချိန်တွင် ပြည်သူအများစုတာဝန်ကို ကိုယ်တိုင်ထမ်းဆောင်ကြရတော့မည်ဖြစ်ကြောင်းနှင့် ယင်းတာဝန်ကို ရဲဝင့်စွာထမ်းဆောင်ကြရန်လည်း တိုက်တွန်းခဲ့ကြောင်း မန္တလေးတိုင်းဒေသကြီး လွှတ်တော်ကိုယ်စားလှယ် တစ်ဦးကပြောသည်။
ဒုသမ္မတ နှစ်ဦး လွှတ်တော်မတက်
By နေသာ 
နေပြည်တော်၊ ဖေဖော်ဝါရီ ၁ ။ ။ ယနေ့ (ဖေဖော်ဝါရီ ၁ရက်) စတင်ကျင်းပသည် ဒုတိယအကြိမ် ပြည်သူလွှတ်တော်အစည်းအဝေးသို့ ၂၀၁၅ ရွေးကောက်ပွဲတွင် အနိုင်ရရှိခဲ့သည့် လက်ရှိဒုတိယသမ္မတ နှစ်ဦး တက်ရောက်လာခြင်းမရှိခဲ့ပေ။
ပြည်ခိုင်ဖြိုးပါတီ ကိုယ်စားပြု လားရှိုးမြို့နယ်ပြည်သူ့လွှတ်တော်ကိုယ်စားလှယ်အဖြစ် ရွေးချယ်ခံရသည့် ဒုတိယသမ္မတ ဖြစ်သူ ဒေါက်တာစိုင်းမောက်ခမ်း နှင့် ဇီးကုန်းမြို့နယ် ပြည်သူ့လွှတ်တော်ကိုယ်စားလှယ်အဖြစ် ရွေးချယ်ခံခဲ့ရသည့် ဒုတိယ သမ္မတ ဦးဉာဏ်ထွန်းတို့သည့် ပြည်သူ့လွှတ်တော်အစည်းအဝဝးသို့တက်ရောက်ခြင်းမရှိဘဲ ခွင့်တိုင်ကြားခဲ့သည်။
၎င်းတို့ နှစ်ဦးသည် အလုပ်တာဝန်များကို ထမ်းဆောင်နေရသည့်အတွက် အစည်းအဝေးသို့ မတက်ရောက်နိုင်ခြင်း ဖြစ်သည်ဟု လွှတ်တော်ကိုယ်စားလှယ်များ အခွင့်အရေးကော်မတီက ခွင့်တိုင်ကြားခဲ့ခြင်းဖြစ်သည်။
ဒုတိယသမ္မတ နှစ်ဦးအပြင် ပြည်ခိုင်ဖြိုးပါတီ ကိုယ်စားပြု ပြည်သူ့လွှတ်တော်ကိုယ်စားလှယ်အဖြစ် ရွေးချယ်ခံခဲ့ရသည့် မင်းကင်းမဲဆန္ဒနယ်မှ စက်မှုဝန်ကြီးဌာန ပြည်ထောင်စုဝန်ကြီးဦးမောင်မြင့် နှင့် အခြားကိုယ်စားလှယ်တစ်ဦးသည်လည်း ခွင့်တိုင်ကြားခဲ့သည်။
ပြည်သူ့လွှတ်တော်ဥက္ကဌအသစ် ဦးဝင်းမြင့်ရဲ့ ပထမဆုံးမိန့်ခွန်း
By မင်းမင်း 
ရွေးကောက်ခံအမတ်နေရာ ၃၂၃နေရာအနက် နိုဝင်ဘာရွေးကောက်ပွဲရလဒ်အရ NLDပါတီက အမတ်နေရာ ၂၅၅နေရာ နေရာရထားသည့် ဒုတိယအကြိမ်လွှတ်တော်သက်တမ်းပထမနေ့အဖြစ် ပြည်သူ့လွှတ်တော်အစည်းအဝေးကို ၂၀၁၆ခုနှစ်၊ ဖေဖော်ဝါရီ ၁ရက်တွင် စတင်လိုက်သည်။ အစည်းအဝေး ပထမနေ့တွင်ပင် ပြည်သူ့လွှတ်တော် ဥက္ကဌ၊ ဒုဥက္ကဌများကို NLDပါတီက အဆိုပြုုသူများဖြစ်သည့် ဦးဝင်းမြင့်က လွှတ်တော်ဥက္ကဌ၊ ဦးတီခွန်မြတ်က ဒု-လွှတ်တော်ဥက္ကဌအဖြစ် ရွေးချယ်တင်မြှောက်လိုက်သည်။
ထောင်တစ်နှစ်ကျသွား၍ လစ်လပ်သွားသည့် ရခိုင်လွှတ်တော်အမတ်နေရာ မည်သူမျှ အစားထိုးမည်မဟုတ်
By မျိုးသူအောင် 
ရန်ကုန်၊ ဖေဖော်ဝါရီ ၁ ။             ။ ထောင်ဒဏ်တစ်နှစ်ချမှတ်ခံရသည့် မင်းပြားမြို့နယ်မှ လွှတ်တော်ကိုယ်စားလှယ်နေရာတွင် အစားသူတစ်ဦးကို အစားထိုးမည်မဟုတ်ဘဲ ရွေးကောက်ပွဲဥပဒေအရ လစ်လပ်လျက်သာ ထားရှိမည်ဟု ပြည်ထောင်စု ရွေးကောက်ပွဲကော်မရှင်ထံမှ သိရသည်။
ရခိုင်ပြည်နယ်၊ မင်းပြားမြို့နယ်အတွင်းမှ အနိုင်ရ ပြည်နယ်လွှတ်တော်ကိုယ်စားလှယ် ဦးလှအောင်ညွန့်အား ပိုင်နက်ကျူးလွန်မှု၊ ခြိမ်းခြောက်မှုများဖြင့် ဇန်နဝါရီ ၂၈ရက်က မြေပုံမြို့နယ်တရားရုံးက ထောင်ဒဏ်တစ် နှစ်ချမှတ်လိုက်ခြင်း ဖြစ်သည်။
"""အဲဒီကိစ္စက ကျွန်တော်တို့ဆီကို သက်ဆိုင်ရာ တိုင်းဒေသကြီးကော်မရှင်အဖွဲ့ခွဲက တင်ပြလာတာမရှိ သေးပါ ဘူး။ အဲဒီကိစ္စက ဘယ်ဥစ္စာနဲ့ဖြစ်တာလည်းဆိုတော့ ပြည်ထဲရေးနဲ့ ပတ်သက်တဲ့ အမှုအခင်း ဖြစ်နေပါတယ်။ ပြည်ထဲရေးကလည်း ကျွန်တော်တို့ဆီကိုအစီရင်ခံစာ တက်မလာသေးဘူး။ ဥပဒေအရဆိုရင်တော့ သူကတော့ ထောင်ဒါဏ်ကျခံသွားရတဲ့ လူဆိုရင် လွှတ်တော် ကိုယ်စားလှယ်အဖြစ် ပျက်ပြယ်သွားမှာပါ။ ပျက်ပြယ်သွားတဲ့အခါကျ ဘာဖြစ်မလည်းဆိုတော့ ဒုတိယက ပထမတက်ဖြစ်မလားဆိုတော့ အဲဒီလို မဖြစ်ပါဘူး။ အဲဒီနေရာမှ ကွက်လပ်ဖြစ်သွားမှာပေါ့နော်။ လစ်လပ်ဖြစ်သွားမှာပါ""ဟု ပြည်ထောင်စုရွေးကောက်ပွဲကော်မရှင်မှ ညွှန်ကြားရေးမှူး ဦးစိုင်းကျော်သူက ပြောသည်။"
ပြည်နယ်လွှတ်တော်ကိုယ်စားလှယ် ဦးလှအောင်ညွန့်က မင်းပြားမြို့ အောက်ရွာပိုင်းရပ်နေ ဒေါ်ဦးမြကြည် နေအိမ်သို့ ၂၀၁၅ ခုနှစ်၊ သြဂုတ် ၃၀ရက် နံနက် (၈း၀၀) နာရီအချိန်တွင် သွားရောက်ကာ ဒေါ်ဦးမြကြည်အား အမြဲတမ်းအတွင်းဝန် ဦးစံရွှေအောင်မှ လှူဒါန်းသော ရေဘေးအလှူပစ္စည်းများအား ကျေးရွာများသို့ သွားရောက်လှူဒါန်းခြင်းကို ရပ်တန့်ရန်နှင့် ဆက်လက်၍ သွားရောက်လှူဒါန်းမည် ဆိုပါက သတ်ပစ်မည်ဟု ခြိမ်းခြောက်ခဲ့သည်ဟုဆိုကာ ဒေါ်ဦးမြကြည် က(ပ )၁၃၃/၁၅၊ ပုဒ်မ ၄၅၁/၅၀၆ တို့ဖြင့် တရားလိုပြုလုပ်ကာ ၂၀၁၅ ခုနှစ်၊ စက်တင်ဘာလ ၂ ရက်က  မင်းပြား မြို့မ ရဲစခန်းသို့ တိုင်ကြားခဲ့ခြင်းဖြစ်သည်။
တိုင်ကြားမှုကြောင့် ဇန်နဝါရီ ၂၈ ရက်တွင် မြေပုံမြို့နယ်တရားရုံးက ပိုင်နက်ကျူးလွန်မှုအတွက် ထောင်ဒဏ်(၆)လ၊ခြိမ်းခြောက်မှုအတွက် (၆)လ စုစုပေါင်း ထောင်ဒဏ် (၁)နှစ် အမိန့်ချခဲ့ခြင်းဖြစ်သည်။
၂၀၁၅ ရွေးကောက်ပွဲတွင် မင်းပြားမြို့နယ်ရှိ ပြည်နယ်မဲဆန္ဒနယ်အမှတ် ၂ တွင် ရခိုင်အမျိုးသားပါတီမှ ဦးလှအောင်ညွန့် နှင့် ပြည်ထောင်စုကြံခိုင်ရေးနှင့် ဖွံဖြိုးရေးပါတီမှ ဗိုလ်မှုးကြီး အငြိမ်းစား၊ နယ်စပ်ရေးရာညွန်ကြားရေးမှူး၊ အမြဲတမ်းအတွင်းဝန် ဒေါက်တာစံရွှေအောင်တို့ ဝင်ရောက်ယှဉ်ပြိုင်ကြခြင်းဖြစ်ပြီး ဦးလှအောင်ညွန့်က မဲအပြတ်အသတ်ဖြင့် အနိုင်ရရှိထားခြင်းဖြစ်သည်။
လွှတ်တော်ကိုယ်စားလှယ်များ၏ ဂုဏ်ကိုပြသရန် ပြည်သူ့လွှတ်တော် ဥက္ကဌတိုက်တွန်း
By မဇ္ဈိမ 
နေပြည်တော်၊ ဖေဖော်ဝါရီ ၁ ။              ။ လွှတ်တော်၏ အဓိကတာဝန်မှာ ဥပဒေပြုရေးဖြစ်သည့်အတွက် ဥပဒေပြုသူသည် ဥပဒေချိုးဖောက်သူမဖြစ်စေရ ဆိုသည့် ဆိုရိုးနှင့် အညီလွှတ်တော်ဆိုင်ရာ ဥပဒေ၊ နည်းဥပဒေ၊ စည်းမျဉ်းစည်းကမ်းများ ဖတ်ရှုလေ့လာပြီး လေးစားခြင်းဖြင့် ကိုယ်စားလှယ်များ၏ ဂုဏ်ရည်ကို ပြသစေလိုကြောင်း ပြည်သူ့လွှတ်တော် ဥက္ကဌ အဖြစ် ရွေးချယ်တင်မြောက်ခံရသူ ဦးဝင်းမြင့် ပြောကြားသည်။
“ကျွန်တော်တို့နိုင်ငံရဲ့သမိုင်းစာမျက်နှာသစ်ကို ဖွင့်ခွင့်ရကြသူများပီပီ လွှတ်တော်ကြီးရဲ့ဂုဏ်ဒြပ် ပိုမိုမြင့်မားပြီးတင့်တယ်လာအောင် စွမ်းဆောင်ကြစေလိုပါတယ်“ ဟု ဖေဖဝါရီလ(၁)ရက်နေ့ နံနက်ပိုင်းက ကျင်းပည့် ဒုတိယအကြိမ် ပြည်သူ့လွှတ်တေ်ာအစည်းအဝေး ပထမနေ့တွင် ထည့်သွင်း ပြောကြားသည်။
နိုင်ငံတော်ဖွံ့ဖြိုးတိုးတက်ရေးအတွက် နိုင်ငံသူ၊နိုင်ငံသားများက ၎င်းတို့ကိုယ်စား လုပ်ပိုင်ခွင့် လွှဲအပ်ခြင်းခံရသည့် ပုဂ္ဂိုလ်များဖြစ်သည့် နှင့်အညီ တစ်ဦးနှင့်တစ်ဦးသဘောထားကြီးခြင်း၊ သည်းခံခြင်း၊ ခွင့် လွှတ် ခြင်း၊ အပြန်အလှန်လေးစားခြင်း၊ အပြန်အလှန်နားလည်မှုရှိခြင်း၊ အပြန်အလှန်ပူးပေါင်းဆောင်ရွက်ခြင်းတို့ဖြင့် နိုင်ငံတော်နှင့် နိုင်ငံသူနိုင်ငံသားများ၏အကျိုးကို သယ်ပိုးဆောင်ရွက်စေလိုကြောင်း လည်းဥက္ကဌကပြောကြားသည်။
ဖွဲ့စည်းပုံပါ ပုဒ်မ ၅၉(စ) ထာဝရ မပြင်လိုဟု မြဝတီ သတင်းစာတွင် ရေးသား ဖေါ်ပြ
By မဇ္ဈိမ 
အမျိုးသား ဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည် သမ္မတ ဖြစ်ရန် ကန့်သတ်ထားသည့် ပုဒ်မအဖြစ် ဝေဖန်ခံနေရသော ဖွဲ့စည်းပုံပါ ပုဒ်မ ၅၉(စ) ကို မပြင်ဘဲ ထာဝရ တည်ရှိစေလိုကြောင်း မြဝတီတွင် ဖေဖေါ်ဝါရီ ၁ ရက်က ရေးသား ဖေါ်ပြသည်။
“နိုင်ငံတော် သမ္မတ အရည်အချင်း သတ်မှတ်ချက် ပုဒ်မ ၅၉(စ) ကို အမိနိုင်ငံတော်အတွက် ထာဝရ မပြောင်းမလဲ တည်ရှိစေလို” ဟု ခေါင်းစဉ်တပ်ထားသည့် ဆောင်းပါးတွင် ရေးသားထားခြင်းဖြစ်သည်။ ဆောင်းပါးရှင် စိုင်းဝေဋ္ဌု ဆိုသူက ရေးသားထားခြင်းဖြစ်ပြီး ထိုပုဒ်မသည် တစ်ဦး တစ်ယောက်ကို ရည်ရွယ်သည့် ပုဂ္ဂိုလ်ရေးဖြင့် ကန့်သတ်ထားသည့် ပုဒ်မ မဟုတ်ဟုလည်း ငြင်းချက်ထုထ်ထားသည်။
“ပုဒ်မ ၅၉(စ)ကို မဖျက်စေချင်တာ ပုဂ္ဂိုလ်ရေးလားဟု ေးမချင်သူများ ရှိနေပါလိမ့်မည်။ ပုဂ္ဂိုလ်ရေး နှမ်းတစ်စေ့မျှ မပါပါခင်ဗျား။ သမိုင်းပေးနှင့် အမျိုးသားရေး တာဝန်သာဖြစ်ကြောင်း တင်ပြလိုပါသည်” ဟု ဆောင်းပါးရှင်က ဆိုသည်။
“ယနေ့ နိုင်ငံကြီးအချို့သည် ထိုသို့သော လူမျိုးများနှင့် နိုင်ငံရေး အပေးအယူလုပ်ကာ ထောက်ပံ့ပေးခြင်းအားဖြင့် နိုင်ငံငယ်များအား မိမိ သြဇာခံနိုင်ငံဖြစ်ရန် ကြိုးပမ်း၍ ခေတ်သစ် ကိုလိုနီ နယ်ချဲ့ နည်းစနစ်ဖြင့် နယ်ချဲ့လိုကြပေသည်။ ထိုကဲ့သို့ ပုဂ္ဂိုလ်မျိုးအား နိုင်ငံ၏ အရေးကြီးသည့် ထိပ်ပိုင်းနေရာများတွင် တာဝန်ပေးအပ် ထမ်းဆောင်စေမည်ဆိုပါက တစ်နွယ်ငင် တစ်စင်ပါ ဆိုသကဲ့သို့ သက်ဆိုင်ရာ မျိုးနွယ်၊ သက်ဆိုင်ရာ နိုင်ငံများ၏ ပါဝင် ပတ်သက်လွှမ်းမိုးမှု၊ ချုပ်ကိုင်မှု၊ အပေးအယူ ပြုလုပ်မှု၊ ခြယ်လှယ်မှုများ ရှိနိုင်ပေသည်။ ထိုအခါ မိမိနိုင်ငံသည်လည်း ကျွန်ပြု မခံရဘဲ အလိုလို ကျွန်ဘဝ ရောက်သွားနိုင်ပေသည်။” ဟု ရေးသားထားသည်။
“နိုင်ငံ ဦးသျှောင် အရည်အချင်း သတ်မှတ်ရာမှာ ရေရှည်ကို မျှော်တွေးထားဖို့ လိုပါသည်။ ထို့ကြောင့် နိုင်ငံတော်အတွင်း နိုင်ငံသားအားလုံး၏ အထွဋ်အထိပ်နေရာကိုယူမည့် နိုင်ငံတော် သမ္မတသည် နိုင်ငံသားအားလုံး အကြွင်းမဲ့ သံသယ ကင်းရှင်းစွာ ယုံကြည် စိတ်ချရသော နိုင်ငံတော်နှင့် နိုင်ငံသားတို့အပေါ် သစ္စာ စောင့်သိသည့် တိုင်းရင်းသားလူမျိုး နိုင်ငံသားများသာလျှင် ဖြစ်သင့်ပါသည်။ ထိုသို့ အကြွင်းမဲ့ ယုံကြည်စိတ်ချရသူ ဖြစ်စေရန် နိုင်ငံ့ဦးသျှောင် နိုင်ငံတော် အကြီးအကဲ၏ မိသားစုဝင် များဟာလည်း တိုင်းတစ်ပါး၏ ကျေးဇူးသစ္စာ ခံယူသူများ မဖြစ်သင့်ပါ” ဟု ဆောင်းပါးရှင်က ဆိုသည်။
တိုက်ဆိုင်စွာပင် ဒေါ်အောင်ဆန်းစုကြည် ဦးဆောင်သည့် အမျိုးသားဒီမိုကရေစီ အဖွဲ့ချုပ် ဝင်များ လွှမ်းမိုးထားသည့် ဒုတိယအကြိမ် လွှတ်တော်ကိုလည်း ဖေဖေါ်ဝါရီ ၁ တွင် စတင် ကျင်းပနေပြီဖြစ်သည်။ ဖေဖေါ်ဝါရီ ၁ ရက် ကျင်းပသည့် လွှတ်တော်တွင် အမျိုးသား ဒီမိုကရေစီ အဖွဲ့ချုပ်ဝင် ဦးဝင်းမြင့်ကို ပြည်သူ့လွှတ်တော် ဥက္ကဋ္ဌအဖြစ်လည်းကောင်း ဦးတီခွန်မြတ်ကို ဒုတိယ ဥက္ကဋ္ဌအဖြစ်လည်းကောင်း တင်မြောက်ခဲ့သည်။
သူရဦးရွှေမန်း၏ ထံမှ လွှတ်တော်အကြီးအကဲရာထူးကို လွှဲပြောင်းရယူခဲ့သူ ဦးဝင်းမြင့်ကမူ သူ၏ ပထမဆုံး မိန့်ခွန်းတွင် ဒီမိုကရေစီ စံနှုန်းနှင့် မကိုက်ညီသည့် ဥပဒေများကို ပြင်ဆင်နိုင်ရန် သူ၏ လွှတ်တော်အမတ်များကို တိုက်တွန်းသည်။
လျှပ်စစ်မီးရလိုသည့် ကျေးရွာများ အနည်းဆုံး ကုန်ကျငွေ ဆယ်ရာခိုင်နှုန်းစိုက်ရမည်
By စည်သူမောင်မောင် 
ပုသိမ်၊ဖေဖော်ဝါရီ ၁ ။        ။ ဧရာဝတီတိုင်းဒေသကြီးအတွင်း ၂၀၁၆-၂၀၁၇ ဘဏ္ဍာရေးနှစ်တွင် ကျေးရွာ ၃၄၈ရွာ မီးရရှိရန်ဆောင်ရွက်ထားပြီး မီးရရှိလိုသည့် ကျေးရွာများအနေဖြင့် အနည်းဆုံးကုန်ကျငွေ ၁၀ရာခိုင်နှုန်းစိုက်ထုတ်ရမည်ဖြစ်ကြောင်း ဧရာဝတီတိုင်းဒေသကြီး ကျေးလက်ဒေသဖွံဖြိုးတိုးတက်ရေး ညွန်ကြားရေးမှူး ဦးသန်စိုးကပြောသည်။
"""လာမယ် ဘဏ္ဍာနှစ်မှာ ကျေးလက်မီးလင်းရေးကို လျှပ်စစ်ဝန်ကြီးဌာန ကိုင်တွယ်သွားမှာပါ အခုနှစ်အထိတော့ ပြည်သူရယ် ကျေးလက်ရယ် လျှပ်စစ်ဌာန ပေါင်းလုပ်ပေးနေတယ်၊ကျွန်တော်တို့ ဌာန ဆိုလာစနစ်ပဲလုပ်ပေးတော့မယ်။ လျှပ်စစ်မီးပဲဖြစ်၊ဆိုလာစနစ်ပဲဖြစ်ဖြစ် လုပ်ချင်တဲ့ရွာတွေက အနည်းဆုံး၁၀ရာနှုန်းစိုက်ရမယ်၊ လျှပ်စစ်ဝန်ကြီးဌာနက ၆၀ ရာနှုန်း၊ကျေးလက်က ၃၀ရာနှုန်းနဲ့လုပ်ပေး သွားမည်ဖြစ်သည်။ ""ဟုဧရာဝတီတိုင်းဒေသကြီး ကျေးလက်ဒေသဖွံဖြိုးတိုးတက်ရေးဦးစီးဌာန ညွန်ကြားရေးမှူး ဦးသန်းစိုး က ပြောသည်။"
11 ဓာတ်အားလိုင်းပတ်ဝန်းကျင် နှစ်မိုင်ပတ်လည် ကျေးရွာများကို ပထမဦးစားပေးဆောင်ရွက်ပေးမည်ဖြစ်ပြီး ကျေးလက်ဒေသဖွံ့ဖြိုးတိုးတက် ရေးဦးစီးဌာနက ယင်းဓာတ်အားလိုင်း ၁၀မိုင်ပတ်လည် အပြင်ပိုင်းရှိ ကျေးရွာများကို ဆိုလာစနစ်ဖြင့် ဦးစားပေးတပ်ဆင်ပေးသွားမည်ဖြစ်ကြောင်း ၎င်းကဆိုသည်။
ဖားစည်သံဂျာနယ် အယ်ဒီတာချုပ် ဆက်သွယ်ရေးဥပဒေဖြင့် တရားစွဲခံရ
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၁ ။ ။ ကရင်ပြည်နယ်၊ ဘားအံအခြေစိုက် ဖားစည်သံဂျာနယ်၏ ထုတ်ဝေသူ အယ်ဒီတာချုပ် ဦးဇော်ရဲထက်အား ပြည်နယ်ရဲတပ်ဖွဲ့မှူး ရဲမှူးကြီး စိန်လွင်က တရားလိုပြု၍ ဆက်သွယ်ရေးဥပဒေဖြင့် အမှုဖွင့်ထားသည်ဟု ဒုတိယမြို့နယ်မှူး ရဲမှူးကြီး ဦးစန်းအောင်က ပြောကြားသည်။
''တရားစွဲထားတာတော့မှန်ပါတယ်၊ ပြဿနာအသေးစိတ်ကိုတော့ မသိသေးဘူး။ ရဲစခန်းကို ဆက်သွယ်ရင် ပိုသိလိမ့်မယ်။'' ဟု ၎င်းကဆိုသည်။
ဘားအံမြို့မရဲစခန်းသို့ အကြိမ်ကြိမ်ဆက်သွယ်သော်လည်း ဖုန်းလိုင်းကြောင့် ဆက်သွယ်မှုမရခဲ့ပေ။
တရားစွဲခံရသည့် ဦးဇော်ရဲထက်က ၎င်းကို ဆက်သွယ်ရေး ဥပဒေပုဒ်မ ပုဒ်မ ၃၄(က) ၃၈ဖြင့် စွဲထားကြောင်း ပြောသည်။
''အခွန်မသွင်းဘဲ တွဲကားတွေနဲ့ တောလမ်းကနေ တစ်ညကို ၁၂ စီးကနေ အစီး ၂၀ ထိ ဖြတ်တဲ့ သူတွေရှိတယ်။ အစ်ကိုတို့ဆီမှာ ဓါတ်ပုံအထောက်အထားတွေရှိပါတယ်။ ကုန်သွယ်ရေးဇုန်ကနေ အခွန် မသွင်းဘူး။ တရားဝင်သွင်းခွင့်ရတဲ့ ကုမ္ပဏီက ရဲတပ်ဖွဲ့မှူးကိုသွားပြောတော့ သူတို့နဲ့မဆိုင်ဘူး Custom (အကောက်ခွန်)နဲ့ဆိုင်တယ်လို့ပြောတယ်။ ကာစတန်ကိုသွားပြောတော့ ခင်ဗျားတို့ စစ်ဆေးပိုင်ခွင့်မရှိဘူးလို့ ပြောတယ်။ ဒေသခံလုပ်ငန်းရှင်တွေက အစ်ကို့ကိုပြောတော့ အွန်လိုင်းပေါ်မှာရေးလိုက်တယ်။ ဒါကြောင့်တရားစွဲတာ။'' ဟု ကိုဇော်ရဲထက်က ရှင်းပြသည်။
ဦးဇော်ရဲထက်နှင့်အတူ ကွမ်းသီးလုပ်ငန်းရှင် ဦးဗေလုဝ ဆိုသူလည်း အသရေဖျက်မှုဖြင့် တရားစွဲ ခံရသည်။
''ကျွန်တော်တို့ လုပ်ငန်းစတင်စဉ်က နိုင်ငံတော်ကို တရားဝင်အခွန် ဒေါ်လာ တစ်သိန်း သွင်းရပြီး အခွန်မဆောင်ဘဲ အောက်လမ်းမှ တွဲကားများနဲ့ သွင်းနေတဲ့သူတွေအကြောင်း၊ ကျွန်တော်တို့နှစ်နာ ကြောင်းသူ့ကို (ဦးဇော်ရဲထက်) ပြောပြတော့ သူက အွန်လိုင်းပေါ်တင်လိုက်တယ်။ ကျွန်တော်နာမည်နဲ့ ဖုန်းနံပါတ်နဲ့ပါသွားတော့ ကျွန်တော်ပါစွဲခံရတယ်။ ကျွန်တော့်ကိုတော့ အသရေဖျက်မှုနဲ့စွဲတာ။ ဇန်နဝါရီ ၂၉ ရက်နေ့က ခေါ်စစ်တယ်။'' ဟုဆိုသည်။
ပြီးခဲ့သည့်လ နောက်ဆုံးအပတ်တွင် သကြားအိတ် ၄၀၀ ပါသော တွဲကားကြီး တစ်စီးမှောက်ပြီး ယင်းကိစ္စကို လိုင်စင်မဲ့ ပုဒ်မ(၈) ဖြင့်သာ ဖမ်းထားသည်ဟုလည်း ဦးဇော်ရဲထက်က ပြောသည်။
မဟာဗန္ဓုလအငှားအိမ်ယာစီမံကိန်းအတွက် လျှောက်လွှာစလက်ခံသည့် နေ့၌ပင် လျှောက်ထားသူ ကျိတ်ကျိတ်တိုးနေ
By မျိုးသူအောင် 
ရန်ကုန်၊ ဖေဖော်ဝါရီ ၁ ။ ။ ရန်ကုန်တိုင်းအတွင်း အိုးပိုင် အိမ်ပိုင်မရှိသူများအား အိမ်ခန်းငှားရမ်းနေထိုင်ခွင့်ပြုမည့် မဟာဗန္ဓုလအငှားအိမ်ယာစီမံကိန်း လျောက်လွှာစတင်လက်ခံသည့် နေ့၌ပင် လာရောက်လျှောက်ထားသူ များပြားလျက်ရှိသည်။
အဆိုပါ အငှားအိမ်ယာစီမံကိန်းကို ဖေဖော်ဝါရီလ ၁ရက်မှ ၁၅ ရက်အထိ ရန်ကုန်တိုင်းဒေသကြီးအစိုးရအဖွဲ့က လျှောက်လွှာ လက်ခံခဲ့ခြင်းဖြစ်ပြီး ရန်ကုန်မြို့ ပြည်လမ်းနှင့် အလုံလမ်းထောင့်ရှိ တိုင်းဒေသကြီးလွှတ်တော်ဝင်း ဂိတ် (၄)တွင် လျှောက်လွှာ လက်ခံနေခြင်း ဖြစ်သည်။
"""အန်တီက မြောက်ဒဂုံမြို့နယ်ကပါ။ မနက်တည်းက လာလျောက်တာပေါ့။ ကြေးမှုံသတင်းစာကနေ သိရတာပေါ့နော်။ ဒီသတင်းကို။ လျှောက်တာတော့ ဘာမှအခက်အခဲမရှိပါဘူး။ သူတို့ပြောပုံအရဆိုရင်တော့ ဖောင်ပိတ်တဲ့နေ့ နောက်ပိုင်းမှာ မဲနှိုက်ပြီးရွေးမယ်ပေါ့။ တကယ်လို့ပေါက်ရင် ဖုန်းဆက်အကြောင်းကြားမယ်ပေါ့နော်။ ပေါက်လို့ အိမ်ပေးတက်နေဖို့ကတော့ အနည်းဆုံးတော့ (၂)လလောက်စောင့်ရဦးမယ်ပြောတာပဲ""ဟု တန်ဖိုးနည်းအငှားအိမ်ခန်း လာရောက် လျှောက်ထားသူ မြောက်ဒဂုံမြို့နယ်မှ ဒေါ်ခင်ခင်မြိုင်က မဇ္ဈိမကို ပြောသည်။"
လျှောက်လွှာများကို ဖေဖော်ဝါရီ ၁ရက်မှ ၁၅ရက်အထိ ရန်ကုန်တိုင်း လွှတ်တော်ဂိတ်ပေါက်တွင် လာရောက်လျှောက်ထားနိုင်ပြီး ထိုအထဲမှ မဲနှိုက်ရွေးချယ်ကာ မဲပေါက်သူများကို မတ်လ ၃၁ရက်တွင် ဖုန်းဆက် အကြောင်းကြားမည်ဟု ရန်ကုန်တိုင်း သစ်တော နှင့် စွမ်းအင်ဝန်ကြီး ဦးကျော်စိုးက မဇ္ဈိမကို ပြောသည်။
အိမ်ခန်းလျှောက်ထားသူသည် ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စုစာရင်းရှိသူ၊ အိုးပိုင်အိမ်ပိုင် မရှိသူ၊ မည်သူမဆို အငှားအိမ်ရာ လျှောက်ထားနိုင်ပြီး ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စု စာရင်းရှိသူဖြစ်ကြောင်း ပုံစံ ၆၆/၆ အိမ်ထောင်စု စာရင်းရှိရမည်ဖြစ်ပြီး အငှားစနစ် ဖြစ်ပြီး လက်လွဲှငှားရမ်းခြင်း၊ ရောင်းချခြင်း ပြုလုပ်၍မရကြောင်း ရန်ကုန်တိုင်း အစိုးရအဖွဲ့က ဇန်နဝါရီ ၂၉ရက် ရက်စွဲဖြင့် ထုတ်ပြန်ကြေငြာထားသည်။
အဆိုပါ မဟာဗန္ဓုလအငှားအိမ်ရာကို ဒဂုံမြို့သစ်တောင်ပိုင်း အမှတ်(၂) လမ်းမကြီးနှင့် မဟာဗန္ဓုလလမ်းဆုံတွင် စီစဉ် ဆောက်လုပ်နေခြင်းဖြစ်ပြီး တိုက်ခန်းပေါင်း (၄)သောင်းပါရှိမည့်အထဲမှ တိုက်ခန်း (၁၂၀၀)ကို စတင်ငှားရမ်းသွားမည်ဟု သိရသည်။
"""စံတော်ချိန်မှာပါတယ်ကွာ။ ပါတဲ့အတိုင်း တို့ကလာလျောက်တာ။ ဒီရောက်တော့ တစ်ယောက်တစ်မျိုးစီဖြစ်နေတယ်။ တစ်ချို့က ဧရာဝဏ်ပြောနေတယ်။ တစ်ချို့ကျတော့လည်း ရွာသာကြီးဘက်က အိမ်ရာပြောနေတယ်။ ဘာမှန်းကို မသိဘူး ဖြစ်နေတယ် ။ ဘယ်ဟာမှန်းတော့မသိဘူး။ တို့လည်းဖောင်လေးရလို့ လာလျှောက်ထားတာ""ဟု တောင်ဒဂုံမြို့နယ်၊ (၅၆) ရပ်ကွက်တွင် နေထိုင်သူ ဦးရွှေမောင်က ပြောသည်။"
အဆိုပါ မဟာဗန္ဓုလ အငှားအိမ်ရာတွင် အလွှာ(၄)လွှာ ပါရှိမည် ဖြစ်ပြီး တစ်ခန်းလျှင် (၅၆၉.၅) စတုရန်းပေ ကျယ်ဝန်း မည်ဖြစ်သည်။ လစဉ်ငှားရမ်းခ သုံးသောင်းဖြင့် နှစ်ရှည် ငှားရမ်းနေထိုင်ခွင့် ပြုမည်ဟုလည်း ထုတ်ပြန်ထားသည်။
ကျောင်းသုံး ဗလာစာအုပ်များနှင့် သင်ရိုးညွှန်းတမ်း  စာအုပ်များ NLD အလှူခံ
ချို့တဲ့ ကျောင်းသူ၊ ကျောင်းသားများကို ပံ့ပိုးပေးရန် ရည်ရွယ်လျက် ကျောင်းသုံး ဗလာ စာအုပ်များနှင့် သင်ရိုးညွှန်းတမ်းများကို အမျိုးသား ဒီမိုကရေစီအဖွဲ့ချုပ်က အလှူခံလျက် ရှိသည်။
အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်က အဆိုပါ အစီအစဉ်ကို “မျှဝေခြင်း” ဟု အမည်ပေးထားပြီး လိုအပ်ချက်ရှိနေသည့် ကျောင်းသူ ကျောင်းသားများထံ ပြန်လည် မျှဝေပေးရန် ရည်ရွယ်ခြင်းဖြစ်သည်။
လုပ်ငန်းစဉ်ကို ရပ်ကွက် ကျေးရွာ အဆင့်မှ မြို့နယ်အဆင့်အထိ အဆင့်ဆင့်သော ကျောင်းသား၊ ကျောင်းသူများ၏ စာရင်းများကို ပြည်နယ်တိုင်း အမျိုးသား ဒီမိုကရေစီအဖွဲ့ချုပ် ကိုယ်စားလှယ်များက ဖေဖေါ်ဝါရီ ၇ ရက်မှ ၁၄ ရက်အထိ ကောက်ယူမည်ဖြစ်သည်။
ကျေးရွာ၊ ရပ်ကွက်များမှ ချို့တဲ့ ကျောင်းသူ ကျောင်းသားများစာရင်းကို ပြည်နယ်နှင့် တိုင်း ဥက္ကဋ္ဌများထံ ဖေဖေါ်ဝါရီ ၁၅ ရက်မှ ၂၂ ရက်အတွင်း ပေးပို့ရမည်ဖြစ်သည်။ တစ်ဘက်တွင်လည်း ဖေဖေါ်ဝါရီ ၁၅ ရက်မှ မတ်လ ၃၁ ရက်အထိ မြို့နယ် ကျေးရွာ ရပ်ကွက်များတွင် ကျောင်းဝတ်စုံများ အလှူခံမည်ဖြစ်သည်။
ပြည်သူ့လွှတ်တော် သဘာပတိအဖြစ် တင်မြောက်ခံရသည့် ဒေါ်ခင်ဌေးကြွယ် စိတ်လှုပ်ရှားစွာနဲ့ ဂုဏ်ယူခဲ့ရဟု ဖွင့်ဟ
By ဦးလွင် 
နေပြည်တော်၊ ဖေဖဝါရီ ၁ ။ ။ ဒုတိယအကြိမ်၊ ပြည်သူ့လွှတ်တော်အစည်းအဝေး ပထဆုံးနေ့တွင် လွှတ်တော်အစည်းအဝေးကို ကြီးကြပ်ကျင်းပရန်အတွက် သဘာပတိအဖြစ် တင်မြောက်ခံရသည့်အတွက် စိတ်လှုပ်ခဲ့ရပြီး ဂုဏ်ယူခဲ့ရ ချောင်းစုံမဲဆန္ဒနယ်မှ အမျိုးသမီးလွှတ်တော်ကိုယ်စားလှယ် ဒေါ်ခင်ဌေးကြွယ်က ပြောသည်။
"“ကြီးကျယ်ခမ်းနားတဲ့ အခမ်းအနားတစ်ခုမှာ သဘာပတိအဖြစ် မလုပ်ဖူးဘူးပေါ့။ မလုပ်ဖူးတဲ့အခါကြတော့  စိတ်လည်းစိတ်လှုပ်ရှားတယ်။ ဝမ်းလည်းဝမ်းသာတယ်။ ဂုဏ်လည်းဂုဏ်ယူတယ်။ ကိုယ့်ကိုကိုယ်လည်း ဂုဏ်ယူတယ်။ ကိုယ့် မွေးတဲ့မိဘတွေအတွက်လည်း ဂုဏ်ယူတယ်"" ဟု ပြည်သူ့လွှတ်တော် အစည်းအဝေးအပြီးတွင် သတင်းထောက်များကို ပြောကြားခဲ့ခြင်းသည်။"
NLD ပါတီမှ အမျိုးသမီးလွှတ်တော်ကိုယ်စားလှယ် ဒေါ်ခင်ဌေးကြွယ်က နောက်ပိုင်းတွင် ၎င်း၏ အခန်းကဏ္ဍအနေဖြင့် လွှတ်တော်ကိုယ်စားလှယ်တစ်ဦး၏ တာဝန်များဖြစ်သည့် မေးခွန်းများ၊ အဆိုများကို ဆွေးနွေးခြင်းများကို ဆက်လက်ဆောင်ရွက်သွားမည်ဖြစ်ကြောင်း ပြောကြားခဲ့သည်။
မန္တလေး-မူဆယ်လမ်းကို လေးလမ်းသွားနိုင်လွန်ကတ္တရာအဖြစ် အဆင့်မြှင့်မည်
By မဇ္ဈိမ 
ရန်ကုန်၊ ဖေဖော်ဝါရီ ၁ ။ ။ မန္တလေး-မူဆယ် နှစ်လမ်းသွားအဝေးပြေးကတ္တရာလမ်းကို လေးလမ်းသွား နိုင်လွန်ကတ္တရာလမ်းအဖြစ် အဆင့်မြှင့်ရန် Oriental Highway ကုမ္ပဏီက အမေရိကန်ဒေါ်လာ သန်း ၃၀၀ ကျော်အသုံးပြုသွားမည်ဟု သိရသည်။
မန္တလေး-မူဆယ်အထိ ၂၈၃ မိုင်အား တစ်မိုင်လျှင် ကန်ဒေါ်လာ ၁ ဒဿမ ၂ သန်းခန့်နှုန်းဖြင့် ကုန်ကျခံ အဆင့်မြှင့်မည်ဟု ဖေဖော်ဝါရီ ၁ ရက်နေ့ထုတ် နိုင်ငံပိုင်သတင်းစာများတွင် ဖော်ပြထားသည်။
ယင်းအဝေးပြေးကားလမ်းမအား ၁၉၉၆၊ ၂၀၀၂ နှင့် ၂၀၀၈ ခုတို့တွင် ဆောက်လုပ်ရေးဝန်ကြီးဌာနက အေးရှားဝေါလ်ကုမ္ပဏီအား Build-Operate-Transfer (BOT) စနစ်ဖြင့် ခွင့်ပြုချက် ချပေးခဲ့ခြင်းဖြစ်သည်။
ရှမ်းပြည်နယ်မြောက်ပိုင်းမှ ယင်းအဝေးပြေးလမ်းမကြီးသည် ၂၀၁၆ ခု ဇန်နဝါရီလမှစ၍ ကွတ်ခိုင်မှ နမ့်ဖတ်ကာ အထိ ယာဉ်ပိတ်ဆို့မှုများ ဖြစ်ပေါ်နေသဖြင့် ဆောက်လုပ်ရေးဝန်ကြီးဌာနက Oriental Highway ကုမ္ပဏီအား အဆင့်မြှင့်ရန် ဆောင်ရွက်ခွင့်ပြုခြင်းဖြစ်သည်ဟုဆိုသည်။
မန္တလေးမြို့မှ တရုတ်-မြန်မာနယ်စပ် မူဆယ်မြို့အထိပေါက်သည့် ယင်းလမ်းသည် မန္တလေးမှ ပြင်ဦးလွင်၊ ကျောက်မဲ၊ သီပေါ၊ လားရှိုး၊ သိန်းနီ၊ ကွတ်ခိုင်၊ နန့်ဖတ်ကာ တို့ကို ဖြတ်သန်းသွားမည်ဖြစ်သည်။
မူလက ၁၂ ပေ နှစ်လမ်းသွားသာဖြစ်ပြီး အာရှအဝေးပြေးလမ်းမ AH-14 လမ်းပိုင်းလည်းဖြစ်သည့် ယင်း မန္တလေး-မူဆယ်လမ်းအား ၂၀၁၆ ခုမှစ၍ ၅ နှစ်စီမံကိန်းဖြင့် ၂၀၂၀ ခုတွင် အပြီးဆောင်ရွက်မည်ဟုသိရသည်။
အာရှအဝေးပြေးလမ်းမကြီး AH-14 သည် AH 1/ AH 2 လမ်းမကြီးများပေါ်မှတဆင့် ဗီယက်နမ်နိုင်ငံ Hai Phong ဆိပ်ကမ်းမြို့မှ တရုတ်နိုင်ငံ ကူမင်းနှင့် မန္တလေးမြို့တို့ကို ဆက်သွယ်ထားသည်။
အာရှလမ်းမကြီး AH-1 သည် ထိုင်း-မြန်မာနယ်စပ် မြဝတီမှစ၍ မြန်မာ-အိန္ဒိယ နယ်စပ် တမူးမြို့၌ အဆုံးသတ် သည်။ ထိုမှတဆင့် အိန္ဒိယကိုဖြတ်ပြီး အရှေ့အလယ်ပိုင်းနိုင်ငံများအထိ ဆက်သွယ်ထားသည်။
ပြည်သူ့လွှတ်တော်သစ်သို့ ပွင့်လင်းမြန်မာရှေ့ဆောင်အဖွဲ့ သဝဏ်လွှာပေးပို့
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၁ ။ ။ ဒုတိယအကြိမ် ပြည်သူ့လွှတ်တော် ပထမပုံမှန်အစည်းအဝေး အောင်မြင်စွာ ကျင်းပပြုလုပ်နိုင်ခဲ့သည့် အတွက် ပွင့်လင်းမြန်မာ့ရှေ့ဆောင်အဖွဲ့ (Open Myanmar Initiative) က ဝမ်းမြောက်ဂုဏ်ယူကြောင်း သဝဏ်လွှာကို ဖေဖော်ဝါရီ ၁ရက်က ပေးပို့ခဲ့သည်ဟု အဖွဲ့ဝင် ကိုဉာဏ်က မဇ္ဈိမသို့ပြောသည်။
သဝဏ်လွှာတွင် နိုင်ငံသူ နိုင်ငံသားများက တခဲနက် ရွှေးချယ်တင်မြောက်ခဲ့ကြသော လွှတ်တော် ကိုယ်စားလှယ်များဖြင့် ဖွဲ့စည်းထားသည့် လွှတ်တော်ကြီးဖြစ်သည်နှင့်အညီ ကိုယ်စားပြုမှု မြင့်မားသည်မှာ ဧကန်ဖြစ်ပါလိမ့်မည်ဟု ရေးသားထားသည်။
နိုင်ငံသူ နိုင်ငံသားများ၏ အကျိုးစီးပွား ကာကွယ်မြှင့်တင်ရေးဆိုင်ရာ မူဝါဒများချမှတ်ပုံဖော်ရာ၌ ယခင်လွှတ်တော်များထက် ပိုမိုစွမ်းဆောင်နိုင်လိမ့်မည်ဟု ယုံကြည်ကြောင်း ဆက်လက်ပါရှိသည်။
''ပြည်သူ့လွှတ်တော်ကို သဝဏ်လွှာ ဒီနေ့ပို့တယ်။ နောက်ရက်တွေမှာ ကျင်းပမယ့် အမျိုးသားလွှတ်တော်၊ ပြည်ထောင်စုလွှတ်တော်တွေကိုလည်း သဝဏ်လွှာပေးပို့ဖို့ အစီအစဉ်ရှိပါတယ်။'' ဟု ကိုဉာဏ်ကဆိုသည်။
ဒီပဲယင်းမြို့နယ်တွင် ဗိုက်ခွဲခံရသည့် ရနှစ်သမီးကိစ္စ ရဲတပ်ဖွဲ့က ကောလာဟလဟု ပြော၍ မိဘများ မကျေနပ်
By အောင်ကိုဦး 
ရွှေဘို၊ ဖေဖော်ဝါရီ ၁ ။ ။ စစ်ကိုင်းတိုင်းဒေသကြီး၊ ရွှေဘိုခရိုင်၊ ဒီပဲယင်းမြို့နယ်၊ ဘုတ္ထန်းတောကျေးရွာတွင် ဇန်နဝါလ ၂၂ ရက်က ၇ နှစ်သမီးငယ်လေးအား ဗိုက်ခွဲခံရမှုကို ဒီပဲယင်းမြို့နယ် ရဲတပ်ဖွဲ့မှူးက ကောလာဟလပါဟု ပြောဆိုသည့်အတွက် မကျေနပ်ကြောင်း ကလေး၏မိခင် ဒေါ်သစ်က ဖေဖော်ဝါရီလ ၁ ရက်တွင် မဇ္ဈိမကိုပြောသည်။
အဆိုပါဗိုက်ခွဲခံရသော ကလေးငယ်သည် ဇန်နဝါလ ၂၂ ရက် ထမင်းစားကျာင်းဆင်းချိန်တွင် နေအိမ်သို့ရောက်ရှိလာပြီး ပျောက်သွားခြင်းဖြစ်သည်။ ထိုသို့ပျောက်ဆုံးသည်ကို သိသည်နှင့် ကျေးရွာလူထုဖြင့် ဝိုင်းဝန်းရှာဖွေရာ မွန်းလွဲ ၃ နာရီတွင် ရွာ၏အရှေ့တောင်ဘက် ပေ ၈၀၀ ကျော်အကွာ လယ်ကြားမြောင်းဘေး၌ ဗိုက်ခွဲထားသည်ကိုတွေ့ရှိရပြီး ချက်ခြင်း ရွှေဘိုမြို့ပြည်သူ့ဆေးရုံသို့ပို့၍ ကုသခဲ့ရာ ကလေးမှာအသက်ရှင်ခဲ့ပြီး ဆေးရုံတွင် ကုသမှုခံယူနေရဆဲဟု ဒေါ်သစ်က ရှင်းပြသည်။
"""ကျွန်မကတောထဲကနေပြန်လာတော့ သမီးစီးတဲ့စက်ဘီးလေးနဲ့လွယ်အိတ်လေးကို တွေ့တော့ အိမ်ထဲမှာရှိတယ်ပဲထင်တာ ဝင်ကြည့်တော့ မတွေ့ရဘူး။ အိမ်ထဲအနှံ့ရှာတယ်မတွေ့ဘူး။ ရွာထဲသွားရှာလည်းမတွေ့ဘူး။ ဒါနဲ့စိုးရိမ်ပြီး ရွာလူကြီးကို သွားပြောပြီး လိုက်ရှာတယ်။ ကျောင်းကဆရာမလေးတွေပါ ဝိုင်းရှာတယ်။ ဘုန်းကြီးကျောင်းကလည်း အသံချဲ့စက်နဲ့ ကလေးပျောက်ကြောင်းအော်ပေးတယ်။ အဲလိုရှာရင်းနဲ့ ၃ နာရီလောက်မှာ ရွာတောင်ဘက်မှာတွေ့တယ်။သွေးသွေအများကြီးဆိုတော့ မကြည့်ရဲဘူး။ ဒါနဲ့ဆေးရုံကို ပို့ကြတယ်။ ဆေးရုံမှာဒီနေ့အထိပဲ မဆင်းရသေးဘူး။ကလေးအသက်ရှင်တာကိုပဲ ဝမ်းသာပါတယ်။ ဒါပေမယ့် အခုလိုဖြစ်တာကို ရဲက ကောလဟာလ ပါဆိုပြီး သတင်းတွေထဲမှာထည့်တယ်။ ပြီးတော့ ရွာတွေမှာပြောတယ်။ ဒါကိုမကျေနပ်ဘူး။ ကျွန်မတို့ရွာတွေမှာ ဒါမျိုးဖြစ်မှာကို စိုးရိမ်ပါတယ်။""ဟု ကလေး၏ မိခင်ဒေါ်သစ်က ပြောသည်။"
"အဆိုပါကိစ္စနှင့်ပတ်သက်၍ ဒီပဲယင်းမြို့နယ်၊ မူးကမ်းနယ်မြေရဲစခန်းမှူး ရဲအုပ် နိုင်ဌေးကို ဆက်သွယ်မေးမြန်းရာ ပြန်လည်ဖြေကြားခြင်းမရှိသောကြောင့် ရွှေဘိုခရိုင်ရဲတပ်ဖွဲ့မှူးရုံးကို ဆက်သွယ်မေးမြန်းရာ တာဝန်မှူး တပ်ကြပ်ကြီး မြင့်ခိုင်က ""တရားခံကဖမ်းထားပါတယ်။ အရက်ကြောင်ပြီးလုပ်တာပါ။ ပုဒ်မ ၃၂၆ နဲ့ပါ။ ကလေးခိုးမှုမဟုတ်ပါဘူး။ အပြင်မှာထွက်နေတဲ့ သတင်းတွေက မဟုတ်ပါဘူး။ အဲလိုကောလဟာလတွေထွက်နေလို့ မြို့နယ်အလိုက်ရှင်းလင်းမှုတွေ လုပ်နေပါတယ်။""ဟု မဇ္ဈိမ ကိုပြောသည်။"
ကလေးကိုဖမ်းဆီးခေါ်ဆောင်၍ ဓားဖြင့်ဗိုက်ခွဲသူသည် တစ်ရွာတည်းအတူနေသူ ကိုငါရောက်ဖြစ်သည်ဟု ကလေးက ပြောဆိုသဖြင့် ကိုငရောက်ကို ဒီပဲယင်းမြို့နယ်ရဲတပ်ဖွဲ့မှ ဖမ်းဆီးထားပြီးဖြစ်သည်ဟု ကလေးမိဘများကဆိုသည်။
ထိုသို့ကလေးကို ဗိုက်ခွဲခဲ့သူအား နာကျင်စေမှုဖြင့်သာ ဖမ်းဆီးအရေးယူထားသည်ကိုလည်း မကျေနပ်ကြောင်းနှင့် ထိရောက်သည့်အပြစ်ဒဏ်ရရှိစေရန် နားလည်တတ်ကျွမ်းသည့် ပညာရှင်များထံ အကူအညီများတောင်းခံသွားမည်ဟု ကလေး၏ ဖခင် ကိုစိုးလင်းကဆိုသည်။
"""ဗိုက်ကို ရက်ရက်စက်စက်ခွဲထားတယ်။ ပြီးတော့ လက်ကောက်ဝတ်တွေကိုလည်း ဓါးနဲ့လှီးထားတယ်။ကျွန်တော်တို့တွေ့တာ မြန်လို့ သမီးလေးအသက်ရှင်တာပါ။ ဒါကို နာကြင်စေမှုလောက်နဲ့ပဲ အရေးယူထားတာကို နားမလည်းပါဘူး။ ထိရောက်တဲ့ပြစ်ဒဏ်ရဖို့ နားလည်သူတွေနဲ့တိုင်ပင်ပြီးအကူအညီတောင်းသွားမှာပါ။""ဟု ကိုစိုးလင်းကပြောသည်။"
အဆိုပါ ပြစ်မှုကျူးလွန်သူကို ဒီပဲယင်းမြို့နယ်၊ မူးကမ်းနယ်မြေရဲစခန်းမှ(ပ)၂/၁၆၊ ပြစ်မှုပုဒ်မ ၃၂၆ ဖြင့် ဖမ်းဆီးအရေးယူထားသည်။ ကလေး၏ ချက် အထက်နား ဝမ်းဗိုက်ဘယ်ဘက် ၃ လက်မခန့်ပေါက်ပြဲပြီး အူထွက်၊ ညာလက်ကောက်ဝတ်ပေါက်ပြဲ ဒဏ်ရာဖြင့် စိုးရိမ်ရဟု ရဲမှတ်တမ်းတွင်ရေးထားသည်။
"ရွှေဘိုမြို့၊ ပြည်သူ့ဆေးရုံမှ ကလေးအားခွဲစိတ်ကုသပေးခဲ့သော ခွဲစိပ်အထူးကု ဆရာဝန်ကြီး ဒေါက်တာမြတ်သူက ""ဗိုက်ခွဲတာတော့မဟုတ်ဘူး။ ဓါးနဲ့ထိုးတာပါ။ အတွင်းပိုင်းကို ထိတော့ အူကိုဖြတ်ဆက်ပေးရတယ်။ ကုသမှုကမပြီးသေးတော့ အခြေအနေက ပြောဖို့ခက်ပါတယ်။""ဟု မဇ္ဈိမကို ပြောသည်။"
အဆိုပါကလေးဖြစ်ပွားသည်နှင့် ပတ်သက်၍ ဒီပဲယင်းမြို့နယ်တွင် ထိတ်လန့်မှုဖြစ်နေသောကြောင့် ကျေးရွာတစ်ချို့မှာ အလှည့်ကျစနစ်ဖြင့် လုံခြုံရေးဆောင်ရွက်နေရသည်ဟုလည်း ဒီပဲယင်းမြို့နယ်မှ ရပ်မိရပ်ဖ တစ်ဦးဖြစ်သူ ဦးအေးကျော်ကဆိုသည်။
"ဒီပဲယင်းမြို့နယ်၊ ဘုတ္ထန်းတောကျေးရွာမှ ကိုကျော်စိုးက ""ကျွန်တော်တို့ရွာမှက တကယ်ဖြစ်ထားတာဆိုတော့ အားလုံးကစိုးရိမ်နေကြတယ်။ ကျွန်တော်တို့မှာ ရွာထဲလူစိမ်းဝင်ရင်ကို မျက်စိဒါက်ထောက်ကြည့်နေရတယ်။ တခြားရွာတွေမှာလည်း ဒီလိုတွေကြားနေရတော့ ကလေးတွေ စိတ်မချဖြစ်ပြီး တောထဲမသွားရဲ၊ လယ်ထဲမဆင်းရဲဖြစ်နေတယ်။""ဟု ပြောသည်။"
ဗိုက်ခွဲခံရသည့် ကလေးသည် ရွှေဘိုပြည်သူ့ဆေးရုံတွင် ယနေ့အချိန်ထိ ကုသနေရဆဲဖြစ်ပြီး ဆေးရုံမှဆင်းရမည့်ရက်ကို မသိသေးကြောင်း ကလေးမိဘများကဆိုသည်။
ဟူးကောင်းဒေသ တနုုိင်းမြို့နယ်အတွင်းရှိ ဘိန်းခင်း ဧကပေါင်း ၁၅၀၀ ကျော်ဖျက်ဆီးနိုင်
By ဖနိဒါ 
ချင်းမိုင် ၊ဖေဖော်ဝါရီ ၂ ။             ။ ကချင်ပြည်နယ် ဟူးကောင်းဒေသ တနိုင်းမြို့နယ်အတွင်းရှိ ဘိန်းခင်း ဧကပေါင်း ၁၅၀၀ ကျော်ကို လူထုအခြေပြု ကချင်မူးဆေးဝါးတိုက်ဖျက်ရေးအဖွဲ့ ခေါ် ကချင်ဘာသာဖြင့် Pat Ja San မှ ဖျက်ဆီးနိုင်ခဲ့ကြောင်း  သိရသည်။
ပြီးခဲ့သည့် ဇန်နဝါရီလ ၁၂ ရက်မှ ဖေဖော်ဝါရီလ ၃၁ ရက်ထိ ရက်ပေါင်း ၂၀ ကြာ တနိုင်းဒေသသို့ ကချင်မူးယစ်ဆေးဝါး တိုက်ဖျက်ရေးအဖွဲ့မှ လူအင်အား ၆၀၀ ကျော်ဖြင့် ဖျက်ဆီးနိုင်ခဲ့ခြင်း ဖြစ်သည်။
ထိုကချင်မူးယစ်ဆေးဝါးတိုက်ဖျက်ရေးအဖွဲ့မှကို ဖေဖော်ဝါရီ  ၁ ရက် နံနက် ၉ နာရီတွင် တနိုင်မြို့ရှိ ကချင်နှစ်ခြင်း ခရစ်ယာအသင်း ဘုရားကျောင်းတွင် လူထုနှင့်အတူ ကြိုဆို၍ ဆုတောင်းပွဲ အခမ်းအနားများ ကျင်းပခဲ့သည်ဟု မြစ်ကြီးနားနယ် ကချင်မူးယစ်ဆေးဝါး တိုက်ဖျက်ရေးအဖွဲ့မှ အတွင်းရေးမှူး ဦးအင်ခွန်တန်ဂွန်းက ပြောသည်။
“ကျနော်တို့ သိထားတလောက် ဘိန်း ဧက ၁၅၀၀ ကျော် တိုက်ဖျက်ပြီးပြီ။ သူတို့ကို တနိုင်းမှာ ဘိန်းခင်းတွေ ဖျက်ဆီးမှု နိဂုံးချုပ် အနေနဲ့ သူတို့ကို့ ကြိုဆိုတဲ့ ဆုတောင်းပွဲလုပ်တယ်။ ဒီမြစ်ကြီးနားဘက်မှာ လီဒိုကားလမ်းကနေ မြို့ခံတွေ သီးဝိုင်းတွေ၊ ပန်းစီးတွေ၊ တာဝါတွေပေးပြီ ကြိုဆိုခဲ့တယ်”ဟု ၎င်းကဆိုသည်။
တနိုင်းဒေသအတွက် ဘိန်းခင်းစိုက်ဧက ၁၅၀၀ ကျော်ရှိသည်ဟု ကချင်မူးယစ်ဆေးဝါးတိုက်ဖျက်ရေးအဖွဲ့မှ လေ့လာတွေ့ရှိထားသလောက် ဘိန်းခင်းဖျက်ဆီးခဲ့သည်ဟု သူက ပြောသည်။
“့ကျနော်တို့ သုတေသနလုပ်ထားတလောက်တော့ ကုန်ပြီလို့တော့ ပြောလို့ရတယ်။ အခုရှိနေသေးတာက နာဂ လက်နက်ကိုင် အဖွဲ့တွေ ထိန်းချုပ်တဲ့ဘက်မှာတော့ ရှိသေးတယ်။ အဲဒီဘက်တော့ ကျနော်တို့ မသွားနိုင်ဘူး”ဟု ဦးအင်ခွန် တန်ဂွန်းက ပြောသည်။
တနိုင်းဒေသအတွင်း ဘိန်းခင်းများ ဖျက်ဆီးနေစဉ် ကချင်မူးယစ်ဆေးဝါးအဖွဲ့က ဘိန်းစိုက်ပျိုသူများက တူမီးလက်နက်ဖြင့် တားဆီး ပစ်ခတ်ခဲ့သဖြင့် ဇန်နဝါရီ  ၁၅ ရက်က အသက် ၁၉ နှစ်အရွယ် လူငယ်တစ်ဦး သေဆုံးခဲ့ရသည်။
ပြီးခဲ့သည့် ဇန်နဝါရီလ ၂၃ ရက်က ဝိုင်းမော်မြို့မှ မြန်မာ-တရုတ်နယ်စပ် ဆဒုံး၊ ချီဖွေ၊ ကန်ပိုင်တီ ဒေသဘက်တွင်လည်း ကချင်မူးယစ်ဆေးဝါးတိုက်ဖျက်ရေးအဖွဲ့မှ လူအင်အား ၁၂၀၀ ကျော်သည် သွားရောက် ဖျက်ဆီးနေဆဲ ဖြစ်ပြီး ယင်းဒေသသို့ ဘိန်းခင်းများ ဖျက်ဆီးရန်အတွက် လူအင်အား ထပ်မံ တိုးမြင့် သွားမည် ဖြစ်ကြောင်း သိရသည်။
ထိုဒေသတွင် ဒေသခံ ဘိန်းစိုက်ပျိုးသူများ တားဆီးပိတ်ပင်မှုများရှိသဖြင့် ပြည်နယ်အစိုးရ ရဲတပ်ဖွဲ့နှင့် စစ်တပ် အင်အား ၅၀ ကျော်လည်း လုံခြုံရေး တာဝန်ယူပေးနေပြီး ထိုဒေသအတွင်း ဘိန်းခင်းစိုက်ဧက ၂၀၀၀ ခန့် တွေ့ရှိထားသည်ဟု ကချင်မူးယစ်ဆေးဝါးတိုက်ဖျက်ရေး အဖွဲ့က ဇန်နဝါရီလ ၂၀ ရက်က ထုတ်ပြန်ထားသည်။
၂၀၁၆ ခုနှစ် ဇန်နဝါရီ  ၅ ရက်မှစတင်၍ လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့က ကချင်ပြည်နယ် ပူတာအို၊ ဆွမ်ပရာဘွမ်ဒေသများရှိ ဘိန်းခင်း ဧက ၁၀၀၀ ချီဖျက်ဆီးနိုင်ခဲ့ပြီး ဖြစ်သည်။
ဒေါ်အောင်ဆန်းစုကြည် သမ္မတဖြစ်ရမည်ဟု ဦးတင်ဦး အပြတ်ပြော
By မင်းမင်း 
နေပြည်တော်(ဖေဖော်ဝါရီ ၂)။ ။ အခြေခံဥပဒေအရ သမ္မတဖြစ်ခွင့်ကန့်သတ်ခြင်းခံထားရသော ဒေါ်အောင်ဆန်းစုကြည်အနေဖြင့် သမ္မတဖြစ်ရမည်ဟု ရွေးကောက်ပွဲတွင် အပြတ်အသတ်အနိုင်ရထားသော NLDပါတီက သမ္မတလောင်းကို ကြေငြာခြင်းမရှိသေးချိန်တွင် ပါတီနာယကဖြစ်သူ ဦးတင်ဦးက ပြောဆိုလိုက်သည်။
"လာမည့် NLDအစိုးရကို ဦးဆောင်မည့်သမ္မတသည် ဒေါ်အောင်ဆန်းစုကြည်သာဖြစ်မည်ဟု သတင်းများထွက်ပေါ်နေမှုအပေါ် ဦးတင်ဦးက ""သမ္မတဖြစ်ရမှာပေါ့၊ (သတင်း)ပြေးနေတာ မဟုတ်ဘူး။ ဖြစ်ရမှာပေါ့"" ဟု ဦးတင်ဦးက သတင်းထောက်များကို ပြောသည်။"
ဖေဖော်ဝါရီ ၂ရက်က လွှတ်တော်ဝင်းအတွင်းပြုလုပ်သော တိုင်းနှင့် ပြည်နယ်မဲဆန္ဒနယ်များမှ ရွေးကောက်ခံ NLDအမတ်(၅၀)ဦးခန့်အား အုပ်ချုပ်ရေးနှင့် စီမံခန့်ခွဲမှုဆိုင်ရာသင်တန်း တစ်ပတ်ကြာပေးခဲ့ပြီးနောက် ဖေဖော်ဝါရီ ၂ရက်ကပြုလုပ်သည့် သင်တန်းဆင်းပွဲအပြီးတွင် ဦးတင်ဦးက ပြောဆိုလိုက်ခြင်း ဖြစ်သည်။
အဆိုပါသင်တန်းကို အထွေထွေအုပ်ချုပ်ရေးဦးစီးဌာနမှ အငြိမ်းစားအရာရှိကြီးများက ပို့ချပေးခြင်းဖြစ်ပြီး သင်တန်းဆင်းပွဲသို့ ဦးတင်ဦးအပါအဝင် NLDဥက္ကဌ ဒေါ်အောင်ဆန်းစုကြည်နှင့် အငြိမ်းစား ပြည်သူ့လွှတ်တော်ဥက္ကဌ သူရဦးရွှေမန်းလည်း တက်ရောက်ခဲ့သည်။
ပုသိမ်ကြိုးတံတားအနီး ဆိုင်ခန်းများ ဖယ်ခိုင်းကာ ဆီဆိုင် နှင့် ဟိုတယ်ဆောက်ရန် စီစဉ်မှု ဝန်ကြီးချုပ်ထံတိုင်စာပို့
By စည်သူမောင်မောင် 
ပုသိမ်၊ ဖေဖော်ဝါရီ ၂ ။           ။ ပုသိမ်မြို့၊ ကြိုးတံတားအနီး ဆိုင်ခန်းများအား ဖျက်ခိုင်းကာ ပုဂ္ဂလိက ဆီဆိုင်နှင့် ဟိုတယ် ဆောက်လုပ်ရန် စီစဉ်သည့်အတွက် ဆိုင်ခန်းရှင်များက ဧရာဝတီတိုင်း   ဒေသကြီး ဝန်ကြီးချုပ်ထံသို့ ဖေဖော်ဝါရီ ၂ရက် ရက်စွဲဖြင့် ကန့်ကွက်စာပေးပို့ခဲ့သည်။
တိုင်ကြားစာတွင် သိမ်းဆည်းလယ်ယာမြေများကို အမည်ပေါက်တောင်သူများသို့ ပြန်လည်ခံစားခွင့်မပေးဘဲ စီးပွားရေးလုပ်ငန်းရှင်များအမည်ဖြင့် ဂရန်အမည်ပေါက် ချထားခဲ့ကြောင်း၊ တံတားဘေးရှိ ဆိုင်များကို ဖျက်ခိုင်းခြင်း၊တံတားချဉ်းကပ်လမ်းတိုင်များ နုတ်ခြင်း၊ တံတားလုံခြုံရေးရဲကင်းကို နေရာရွှေ့ခြင်းများပြုလုပ်ကြောင်း ဝန်ကြီးချုပ်ထံတိုင်ကြားထားသည်။
"""ကျွန်မတို့ဆိုင်တွေကို အတင်းလာဖျက်ခိုင်းတယ်။ ဆိုင်တွေရှေမှာမြေတွေလာပြီး ပုံထားတာတွေလုပ်တယ်။ မဖျက်ပေးရင်ခြံခတ်မယ်ဆိုပြီး ခြိမ်းခြောက်တာတွေကို ဦးစီး စီဟန်ဆိုတဲ့သူက လာလုပ်နေတယ်။ အခု ဆိုင်ရှင်တွေက ဝန်ကြီးချုပ်ဆီ ကန့်ကွက်စာပို့ထားတယ်""ဟု ကြိုးတံတားအနီးမှ ဆိုင်ရှင် ဒေါ်တင်မို့မို့က မဇ္ဈိမကို ပြောသည်။"
"၂၀၀၃ ခုနှစ်က လယ်မြေ ၄ဧက သိမ်းခံရ သူဦးစိုးမြင့်ကလည်း ""အရင် ဒီလယ်တွေက ကြိုးတံတား ဆောက်မယ်ဆိုလို့ အသိမ်းခံရတယ်၊ ဘာလျော်ကြေးမှလည်း မပေးဘူး။ အခု လယ်သမားနှစ်ဦးပိုင် လယ်တွေပါ။ မနှစ်ကလည်း ကျွန်တော် သမ္မတနဲ့ ပြည်ထဲရေးတိုင်ထားတယ်။ အခု ကျွန်တော်တို့လယ်တွေကို စီးပွားရေးသမားတွေ လာသိမ်းသလိုဖြစ်နေတယ်"" ဟု ပြောသည်။"
တောင်ရိုးတိုင်းရင်းသားဒေသ ရေ အခက်အခဲဖြေရှင်းရန် အလှူရှင်များလိုအပ်နေ
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၂ ။         ။ ရှမ်းပြည်နယ်တောင်ပိုင်း ညောင်ရွှေ နှင့် ကလောမြို့နယ်အတွင်း တောင်ရိုးတိုင်းရင်းသားများ နေထိုင်သော လက်မောင်းကွေးကျေးရွာအုပ်စုတွင် အချိန်အခါမဟုတ် ရေခန်းခြောက်မှုအား ဖြေရှင်းရန် ငွေကြေးအခက်အခဲဖြစ်နေသည်ဟု လက်မောင်းကွေးဘုန်းကြီးကျောင်း ဆရာတော် ဦးသူရိယက မဇ္ဈိမသို့ မိန့်ကြားသည်။
''အရေးပေါ် ဂါလံ ၅၀၀၀ ဆံ့ကန် တူးပေးထားတာရှိတယ်၊ ရေမရှိတော့ဘူး။ အရေးပေါ်ကန် တစ်ချို့ သော့ခတ်ထားတယ်။ တချို့ ကန်ထုတ်သုံးနေရပြီ။ တစ်ရက်နှစ်ရက် ရွာကခပ်လိုက်ရင်ကုန်ပြီ။ ပိုက်သွယ်ဖို့ တစ်လလောက် အတွင်း ပြီးအောင်လုပ်မယ်။ အလှူရှင်တွေလိုပါတယ်။ အလှူရှင် မရှိရင်တော့ ကျေးရွာတွေမှာ ရသလောက် ကောက်ခံပြီး လုပ်သွားရတော့မှာပေါ့။'' ဟု ဆရာတော်က မိန့်ကြားသည်။
ရေအခက်အခဲဖြေရှင်းရန် အင်းခေါင်းဆည်မှ စီးဆင်းသည့် အင်းမီးချောင်းရေကို ရေတင်ပန့်စက်ဖြင့် အင်းမီးရွာကတဆင့် မြောက်ဖက် အမြင့်ဆုံးတောင်ကုန်းပေါ်သို့ တင်ပြီး တောင်ထိပ်တွင် ရေလှောင် ကန်ဆောက်မည်ဟု တောင်ရိုးစာပေနှင့်ယဉ်ကျေးမှုအသင်းလူငယ်အထောက်ကူပြုအဖွဲ့က သိရသည်။
အင်းမီးချောင်းမှ ရေပိုက်သွယ်တန်းမည့် တောင်ကုန်းထိ တစ်မိုင်ကျော်ရှိပြီး ၃ဖာလုံကျော်လျှင် တစ်ရွာရှိကာ တောင်ကုန်းပေါ်မှ အိမ်ခြေ ၄၅ ရှိသည့် ပန်းတင်ရွာ၊ အိမ်ခြေ ၅၀ ရှိသည့် သရက်ပင်ရွာ၊ အိမ်ခြေ ၃၇ ရှိသည့် ကျောင်းနားရွာမှ တဆင့် လက်မောင်းကွေးဘုန်းကြီးကျောင်းသို့ရောက်ရှိကာ ထိုမှ တဆင့်အခြားကျေးရွာများသို့ ပြန်လည်ဖြန့်ဝေမည်ဟု ဆရာတော် ဦးသူရိယက မိန့်သည်။
လက်မောင်းကွေးကျေးရွာအုပ်စုတွင်းရှိ ကျေးရွာများတွင် သောက်ရေအတွက်မူ UNDP နှင့် NGO အဖွဲ့များမှ လှူဒါန်းထားသော မိုးရေလှောင်သည့် ကျောက်ခွေ တစ်အိမ် တစ်လုံးရှိပြီး ယင်းကျောက်ခွေထဲမှ ရေမှာလည်း မကြာမီ ကုန်တော့မည့် အခြေအနေနှင့် ရင်ဆိုင်နေရကြောင်း ဆရာတော်က ဆိုသည်။
ရေပြဿနာကို လတ်တလော ဖြေရှင်းရန် သိန်း ၃၀၀ ခန့် ကုန်မည်ဟု ခန့်မှန်းထားသော်လည်း လက်ရှိတွင် အလှူငွေ တစ်သိန်းသာ ရှိသေးကြောင်းလည်း တောင်ရိုးစာပေနှင့်ယဉ်ကျေးမှုအသင်း လူငယ်အထောက်ကူပြုအဖွဲ့မှ ကျေးရွာများတွင် ကွင်းဆင်းလေ့လာခဲ့သည့် ကိုအောင်ဆန်းက ပြောသည်။
''အလှူရှင်တွေက တပိုင်တနိုင် တာဝန်ယူပေးမယ့်သူတော့ ရှိပါတယ်။ လက်ရှိ ရန်ကုန်က ငွေတစ်သိန်း လွှဲခဲ့တဲ့ အလှူရှင် တစ်ဦးပဲရှိပါသေးတယ်။ လုံးလုံးတာဝန်ယူမယ့်သူတော့မရှိသေးဘူး။ ဆရာတော်တွေနဲ့လမ်းကြောင်း သွားလေ့လာကြည့်တော့ သိန်း ၃၀၀ လောက်ကုန်မယ့် အနေအထားရှိတယ်။'' ဟု ၎င်းက ပြောသည်။
ညောင်ရွှေမြို့နယ်ထဲမှ လက်မောင်းကွေးကျေးရွာ၊ ကျောင်းရှေ့ရွာ၊ ကျောင်းနားရွာ၊ အံပဲ့ရွာ၊ တောင်ရွာ၊ သရက်ပင်ရွာ၊ ပန်းပင်ရွာ၊ ကလောမြို့နယ်ထဲမှ အိမ်ခြေ ၁၄၀ ရှိသည့် ဇီးယားရွာနှင့် ဘုန်းကြီးကျောင်းတစ်ကျောင်း တို့ အားထားရသည့် ရေအိုင် (၄) အိုင်မှာ ဇန်နဝါရီလဆန်းပိုင်းက ခန်းသွားသောကြောင့် သောက်သုံးရေ အခက်အခဲဖြစ်နေသည်။
လက်မောင်းကွေး ကျေးရွာအုပ်စုသည် ရှမ်းပြည်နယ်တောင်ပိုင်း ညောင်ရွှေနှင့် ကလောကြား၊ ဟဲဟိုးနှင့် (၈) မိုင်အကွာတွင် တည်ရှိသည်။
ညောင်ရွှေမြို့နယ် ဒုတိယအထွေထွေအုပ်ချုပ်ရေးမှူး ဦးနေအောင်က ''လက်မောင်းကွေးဖက်ကို လွှတ်တော်ဘတ်ဂျက် သိန်းတစ်ထောင်နဲ့ လမ်းဦးစားပေးလုပ်နေပါတယ်။ အဲ့ဒီဖက်က လမ်းမကောင်းဘူး။ အခုမှ ဆိုင်ကယ်စီးလို့ အဆင်ပြေသွားတာ။ ရေအတွက်တင်ပြလာတာ မရှိသေးဘူး။ ကလော မြို့နယ်ဖက်ခြမ်းက သိန်း (၅၀) တန် ရေလှောင်ကန် တစ်ကန်တူးထားပေး တယ်လို့သိရတယ်။ စစ်ဆေးကြည့်ပါဦးမယ်။ ခုလိုသိရတာ ကျေးဇူးတင်ပါတယ်။'' ဟု မဇ္ဈိမကို ပြောကြားသည်။
အခန်း ၁၂၀၀ သာပါမည့် မဟာဗန္ဓုလ အငှားအိမ်ရာအတွက် နှစ်ရက်အတွင်း လျောက်ထားသူ ၁၅၀၀ ရှိပြီ
By မျိုးသူအောင် 
ရန်ကုန်၊ ဖေဖော်ဝါရီ ၂ ။            ။ အိမ်ခန်းပေါင်း (၁၂၀၀) သာပါဝင်မည့် မဟာဗန္ဓုလ အငှားအိမ်ရာစီမံကိန်းအတွက် လျှောက်လွှာလက်ခံသည့် ဒုတိယ မြောက်နေ့အထိ အိမ်ခန်းလာရောက်   လျှောက်ထားသူပေါင်း ၁၅၀၀ ဝန်းကျင်ရှိသွားပြီဟု ရန်ကုန်တိုင်းဒေသကြီး အုပ်ချုပ်ရေးမှူးရုံးမှ သိရသည်။
အဆိုပါ အိမ်ရာစီမံကိန်းကို ဖေဖော်ဝါရီ ၁ရက်မှ ၁၅ရက်အထိ ရန်ကုန်တိုင်းဒသကြီး လွှတ်တော်ဝင်း ဝင်ပေါက် (၄)တွင် ရန်ကုန်တိုင်းဒေသကြီး အစိုးရအဖွဲ့က လျှောက်လွှာလက်ခံနေခြင်း ဖြစ်သည်။
"""ဒီညနေအထိ လာလျှောက်တဲ့လူ စုစုပေါင်းက (၁၄၈၉)ဦးဆိုတော့ (၁၅၀၀)ဝန်းကျင်လို့ ပြောလို့ရတာပေါ့။ မနေ့က (၆၅၀) ဦးပါ"" ဟု ရန်ကုန်တိုင်းဒေသကြီး အုပ်ချုပ်ရေးမှူးရုံး   လျောက်လွှာလက်ခံရေး ဌာနမှ   တာဝန်ရှိသူတစ်ဦးက မဇ္ဈိမကို ပြောသည်။"
ယင်းသို့ လာရောက်လျောက်ထားရာတွင်လည်း အိုးပိုင်အိမ်ပိုင်မရှိသည့် ပင်စင်စားများ ပိုမိုများပြားသည်ဟုလည်း သိရသည်။
"""လာလျောက်ကြတာတော့ မြင်တဲ့အတိုင်းပဲ။ အရမ်းများတယ်လေ။ အခန်းက ၁၂၀၀ ပဲဆိုတော့ ရရင်တော့ ကံပေါ့။ တစ်ချို့ပြောတာလည်း မကဘူးတော့ ပြောတာပဲ။ ဒါက ပြီးတဲ့တချို့ကို   ပေးတာလို့ပြောကြတာပဲ။ သေသေချာချာတော့မသိဘူး။ အဘတို့က ပင်စင်စားပါ။ အဘတို့လိုပဲ လာလျောက်တဲ့အထဲမှာ ပင်စင်စားတွေ အတော်လေးများတာကိုတွေ့ရတယ်။သုံးသောင်းဆိုတော့ လက်ရှိထက် ဆယ်ဆလောက်သက်သာတာပေါ့"" ဟု အိမ်ခန်းလာရောက်လျှောက်ထားသူ ရန်ကင်းမြို့နယ်မှ အသက်(၇၀)အရွယ်ရှိ အဘဦးရန်အေးက မဇ္ဈိမကို ပြောသည်။"
အမတ်များအား နေပြည်တော်မှ မခွာရန် ဒေါ်အောင်ဆန်းစုကြည်ပါတီ ညွှန်ကြားထား
By ရိုက်တာ 
NLD ပါတီက ၎င်း၏ အမတ်များကို နေပြည်တော်မှ မခွာရန် ညွှန်ကြားထားကြောင်း ပါတီထိပ်ပိုင်းအဖွဲ့ဝင်များက ပြောပြီး ဒေါ်အောင်ဆန်းစုကြည်အား သမ္မတဖြစ်ခွင့် တားဆီးထားသည့် ဖွဲ့စည်းပုံပုဒ်မ အရေးကို ဖြေရှင်းရန် ဥပဒေရေးရာအရ လုပ်ဆောင်လာလိမ့်မည်ဟု ထင်ကြေးများ ဖြစ်ပေါ်လာစေသည်။
အမာခံအဖွဲ့ဝင် ၁၅ ဦးဖြင့် ဖွဲ့စည်းထားသည့် NLD ပါတီ ဗဟိုအလုပ်အမှုဆောင်ကော်မတီ CEC က နေပြည်တော်တွင်ပင် ရှိနေကြရန် မှာကြားထားကြောင်း NLD လွှတ်တော်ကိုယ်စားလှယ်အမတ်သစ် ရှစ်ဦးက ပြောသည်။
“လာမယ့်သီတင်းပတ်အကုန်အထိ ကျွန်တော်တို့ကို ဘယ်ကိုမှ သွားခွင့်မပြုဘူး။ CEC အဖွဲ့ဝင်တစ်ဦးက ပြောတာကတော့ လာမယ့်အပတ်ထဲမှာ အရေးကြီးတဲ့ ဥပဒေတွေ တင်ဖို့ ရှိတယ်လို့ ဆိုပါတယ်။” ဟု  အမည်ထုတ်ဖော်မပြောသည့် NLD ပါတီဝင် အမတ်တစ်ဦးက ပြောသည်။
ထိုညွှန်ကြားချက်ကြောင့် နိုဝင်ဘာရွေးကောက်ပွဲတွင် အနိုင်ရလင့်ကစား ဒေါ်အောင်ဆန်းစုကြည်အား သမ္မတဖြစ်ခွင့်ကို တားဆီးပိတ်ပင်ထားသည့် ဖွဲ့စည်းပုံပုဒ်မ ၅၉(စ)၏ ကန့်သတ်ချက်အား ပယ်ဖျက် သွားနိုင်ရေး ဥပဒေများ တင်လာလိမ့်မည်ဖြစ်ကြောင်း လွှတ်တော်အမတ်များကြား ထင်ကြေးများ ပို၍ ခိုင်မြဲလာစေသည်။
NLD ထိပ်ပိုင်းပုဂ္ဂိုလ်တစ်ဦးကမူ ထင်မြင်ချက်ပေးရန် ငြင်းဆန်ပြီး ၎င်းတို့၏ မဟာဗျူဟာကို အဓိက အရွှေ့အပြောင်းဖြစ်စေပြီး အာဏာရှိဆဲ စစ်တပ်ကို တိုက်ရိုက်စိန်ခေါ်မှုဖြစ်စေမည့် ယင်းကဲ့သို့သော လုပ်ဆောင်မှုမျိုး မရှိကြောင်း ပြောခဲ့သည်။
NLD ပါတီသည် နိုဝင်ဘာရွေးကောက်ပွဲတွင် အမတ်နေရာ ၈၀ ရာခိုင်နှုန်းနီးပါးဖြင့် အနိုင်ရခဲ့သည့် ပါတီဖြစ်ပြီး စစ်တပ်နှင့် ပြေလည်မှုရရှိရေး ချဉ်းကပ်လျက်ရှိနေသည်။
နေရပ်မပြန်နိုင်သေးသည့် ရှမ်းတောင်ပိုင်း မိုင်းရှူးရှိ စစ်ပြေးဒုက္ခသည် ၁၄၀၀ ကျော် စားနပ်ရိက္ခာလိုအပ်နေ
By ဖနိဒါ 
ချင်းမိုင်၊ ဖေဖော်ဝါရီ ၃ ။             ။ ရှမ်းပြည်နယ်တောင်ပိုင်း လွယ်လင်ခရိုင် မိုင်းရှူးမြို့နယ် ဟိုးပါကျေးရွာအုပ်စုရှိ စစ်ပြေးဒုက္ခသည် ၁၄၀၀ ကျော် နေရပ် ပြန်ရေး အခက်အခဲရှိနေပြီး ရေရှည်အတွက် စားနပ်ရိက္ခာများ လိုအပ်နေသည်ဟု စစ်ပြေး ဒုက္ခသည်များအား ကူညီပေးနေသူနှင့် စစ်တမ်းကောက်ယူသူများက ပြောသည်။
ပြီးခဲ့သည့်ရက်ပိုင်းက အမျိုးသားဒီမိုကရေစီအဖွဲ့ချုပ်(NLD) ပါတီ အပါအဝင် အဖွဲ့ ၅ ဖွဲ့က စစ်ပြေး ဒုက္ခသည်များ ပြန်လည်ထူထောင်ရေးအတွက် လွှတ်တော်သို့ တင်ပြရန် စစ်တမ်းများ ကောက်ယူ ခဲ့ရာ နေထိုင်ရေးအတွက် နေအိမ်ဆောက်လုပ်ရန်အတွက် လိုအပ်နေသည်ဟု ရှမ်းပြည်နယ် NLD ဥက္ကဋ္ဌ ဒေါ်ခင်မို့မို့က ပြောသည်။
“သူတို့ ပြန်လို့ မရဘူး။ ရွာမှာရှိတဲ့ စပါးတွေ၊ ပြောင်းတွေကလည်း မီးရှူ့ဖျက်ဆီးခံရတယ်။ အဲမှာ စပါးကြိတ်စက်က အစ ပျက်ဆီးသွားတယ်။ ရွာတွေ လုံးဝ ပျက်စီးသွားတယ်။ ရွာတွေမှာ ပြန်ဖို့ အခက်အခဲ ရှိနေတယ် ဆိုတာက ရွာမှာ မိုင်းထောင်ထားတော့ ပြန်လို့မရဘူး။ သူတို့က ရွာမပြန်နိုင်သေးတော့ သူတို့မှာ စိုက်ဖို့၊ ပျိုးဖို့ လယ်ယာသုံးပစ္စည်းတွေ လိုတယ်။ မျိုးတွေလိုတယ်။ အိမ်ဆောက် ပစ္စည်းတွေ အဓိက လိုတယ်”ဟု သူက မဇ္ဈိမကို ပြောသည်။
ကျေးရွာ အတွင်း မိုင်းများရှိနေခြင်း၊ နေအိမ်များ ဖျက်ဆီးခြင်း၊ လယ်ယာစိုက်ပျိုးရန် မျိုးစပါးများ၊ လယ်ယာသုံး ပစ္စည်းများနှင့် နေအိမ်ဆောက်ရန် အိမ်ဆောက်ပစ္စည်းများ အဓိက လိုအပ်နေခြင်း ဖြစ်သည်
ဇန်နဝါရီလ ၂၈ ရက်မှ ၃၀ ရက်ထိ သုံးရက်ကြာ စစ်တမ်းကောက်ယူခဲ့ရာ ဒုက္ခသည် အိမ်ထောင်စု ၂၈၅ စုတွင် လူဦးရေ ၁၄၀၀ ကျော်ရှိပြီး ထိုအထဲတွင် ကလေး ၃၅၅ ဦးရှိနေသဖြင့် အဆိုပါ ကလေး များသည် စိတ်ပိုင်းဆိုင်ရာ ထိခိုက်မှုများလည်း ရှိနေသည်ဟု သူက ပြောသည်။
ထိုဒုက္ခသည်များ စားသောက်ရန်အတွက် လက်ရှိ ဆန် ၂ လစာခန့် စားသောက်ရန် ရှိနေသည်ဟု နန်းခုံးပရဟိတအဖွဲ့၏ ပြောပြချက်အရ သိခဲ့ရသည်ဟု သူက ဆိုသည်။
စစ်ပြေး ဒုက္ခသည်များအား အကူအညီပေးနိုင်ရန် ရည်ရွယ်၍ NLD၊ ရှမ်းတောင်လူငယ်ကွန်ယက်၊ တောင်ကြီး ပန်းချီဆရာအဖွဲ့၊ မြန်မာလူထုမဟာမိတ်အဖွဲ့ အပါအဝင် ၅ ဖွဲ့က ရှမ်းပြည်နယ် ငြိမ်းချမ်းရေး အင်အားစုကို ဖွဲ့စည်းကာ စစ်ပြေး ဒုက္ခသည်စခန်းသို့ သွားရောက်၍ စစ်တမ်းများ ကောက်ယူခဲ့ခြင်း ဖြစ်သည်။
“ဒီမှာက စစ်ပွဲတွေလည်း ပြီးသွားပြီး စစ်ပြေးဒုက္ခသည်တွေကလည်း မရှိတော့ဘူးဆိုတဲ့စကားတွေ ဖြစ်နေတယ်။ အဲဒီမှာ သူတို့ကို ကူညီမယ့်သူတွေကလည်း ထပ်မရှိတော့ဘူး။ အဲဒါကြောင့် ကိုယ်တိုင်သွားကြည့်လိုက်တာ၊ ကျွန်မတို့ ၅ ဖွဲ့သွားကြတာပါ”ဟု ဒေါ်ခင်မို့မို့က ပြောသည်။
မိုင်းရှူးမြို့နယ်နှင့် ကျေးသီးမြို့နယ်များတွင် စစ်ပွဲ ဖြစ်ပွားနေသဖြင့်၂၀၁၅ ခုနှစ် အထွေထွေရွေးကောက်ပွဲ ကျင်းပခွင့် မရခဲ့သဖြင့် လွှတ်တော် ကိုယ်စားလှယ် မရှိသဖြင့် လက်ရှိ ကောက်ယူထားသော စစ်တမ်းကို ရှမ်းပြည်နယ် လွတ်တော် ကိုယ်စားလှယ်များမှတဆင့် ပြည်သူ့လွှတ်တော်သို့ တင်ခိုင်းသွားမည် ဖြစ်ကြောင်း သူက ပြောသည်။
ဟိုင်းပါကျေးရွာအုပ်စုမှ ရှမ်းနှင့် ပလောင်ကျေးရွာများဖြစ်သော နမ့်ပါမူ၊ တာဆန်ဖူး၊ လီရှီး၊ ကုန်းအိန်ရွာ၊ ခွန်နမ့်စသည့် ကျေးရွာများသည် ဒုက္ခသည်စခန်းများမှ လူ ၁၀၀၀ ကျော်သည် ယနေ့ထိ နေရပ် မပြန်နိုင်သေးဘဲ ဆန်နှင့် နေအိမ်ဆောက်ရန် အိမ်ဆောက်ပစ္စည်းများ လိုအပ်နေသည်ဟု ဒုက္ခသည်များအား အကူအညီပေးနေသော ရှမ်းတိုင်းရင်းသားများ ဒီမိုကရေစီအဖွဲ့ချုပ် (SLND)မှ ဒေါ်နန်းကောင်ခမ်းက ပြောသည်။
“စားရေးသောက်ရေးက အခက်အခဲရှိတယ်။ လှူတဲ့လူ ပါးသွားပြီ။ ပြန်လည် ထူထောင်ရေးအတွက် လိုအပ်နေတယ်။ အခက်အခဲက ရေရှည်မှာ ဆန်တွေလိုတယ်။ မိုးရာသီရောက်ရင် ခုက မိုးကာနဲ့ပဲ ဆိုတော့ ဘယ်လိုမှ မခံနိုင်ဘူး။ အဲတော့ သွပ်တွေလိုတယ်”ဟု ဒေါ်နန်းကောင်ခမ်းက မဇ္ဈိမကို ပြောသည်။
ပြီးခဲ့သည့် ၂၀၁၅ ခုနှစ် အောက်တိုဘာလမှ စတင်၍ အစိုးရ စစ်တပ်နှင့် ရှမ်းပြည်တိုးတက်ရေးပါတီ၊ ရှမ်းပြည်တပ်မတော် (SSPP/SSA ) တု့ိအကြား တိုက်ပွဲ ဖြစ်ပွားခဲ့သဖြင့် ဒုက္ခသည် သောင်းချီ ထွက်ပြေးခဲ့ရာမှ တစ်ချို့နေရပ်ပြန်နိင်ခဲ့သော်လည်း ထိုဒုက္ခသည် ၁၄၀၀ ကျော်မှာ နေရပ်ပြန်နိုင်ရန် အခက်အခဲ ရှိနေခြင်း ဖြစ်သည်။
လွှတ်တော်ရေးရာကော်မတီများဖွဲ့စည်းပြီးပါက သမ္မတအမည်စာရင်းတင်မည်
By ဟိန်းကိုစိုး 
ရန်ကုန်၊ ဖေဖော်ဝါရီ ၃။          ။၂၀၁၅ရွေးကောက်ပွဲအနိုင်ရရှိခဲ့သည့် အမျိုးသားဒီမိုကရေစီအဖွဲ့ချုပ် NLD က လွှတ်တော်များအတွင်း ရေးရာကော်မတီများဖွဲ့စည်းပြီးပါက သမ္မတအမည်စာရင်းကို တင်သွင်းသွားရန်ရှိသည်ဟု ပါတီဗဟိုအလုပ် အမှုဆောင် ဦးထွန်းထွန်းဟိန်က ဖေဖော်ဝါရီ ၁ရက်နေ့တွင်ပြောသည်။
၂၀၁၆ခုနှစ်၊ ဖေဖော်ဝါရီ ၁ရက်နေ့ ဒုတိယအကြိမ်ပြည်သူ့လွှတ်တော်အစည်းအဝေးအပြီးတွင် နောင်ချို မဲဆန္ဒနယ် ပြည်သူ့လွှတ်တော်ကိုယ်စားလှယ်လည်းဖြစ်၊ NLD ပါတီဗဟိုအလုပ်အမှုဆောင်လည်း ဖြစ်သူ ဦးထွန်းထွန်းဟိန်က မဇ္ဈိမကိုဖြေကြားခဲ့ခြင်းဖြစ်သည်။
"""အန်ကယ်သိသလောက်တော့ လွှတ်တော်ရေးရာကော်မတီတွေဖွဲ့မယ့် ပြီးရင်သမ္မတရွေးမယ်ပေါ့လေ။ အမည် စာရင်းတင်သွင်းရမှာတွေရှိပါတယ်။ သမ္မတအမည်စာရင်းတင်သွင်းပြီးတော့မှ သမ္မတကနေအစိုးရအဖွဲ့ ဖွဲ့ဖို့က ဖြစ်နိုင်တာပါ။ အဲဒါထိအန်ကယ်ယူဆချက်အရပြောမယ်ဆိုရင်တော့ အန်ကယ်တို့က မတ်လ မှပဲအစိုးရအဖွဲ့မှာ ဘယ်သူတွေပါနိုင်မယ်ဆိုတာကို စဉ်းစားလို့ရမယ်လို့ပြောချင်တယ်။"" ဟု ဦးထွန်းထွန်းဟိန်ကပြောသည်။"
လက်ရှိပြည်သူ့လွှတ်တော်၌ အမြဲတမ်းကော်မတီ ၄ခုအပါအဝင် ရေးရာကော်မတီ/ကော်မရှင် ၂၄ခုနှင့်၊ အမျိုးသားလွှတ်တော်၌မူ ရေးရာကော်မတီ/ကော်မရှင် ၂၁ခုထိရှိသည်။
ပါတီ၏ နာယကတစ်ဦးဖြစ်သူ ဦးတင်ဦးကလည်း နိုင်ငံကိုဦးဆောင်မည့်သူ သမ္မတက ဒေါ်အောင်ဆန်းစု ကြည်သာ ဖြစ်ရမည်ဟု ဖေဖော်ဝါရီ ၂ရက်နေ့က သတင်းမီဒီယာများကိုပြောကြားထားသည်။
၂၀၀၈ဖွဲ့စည်းပုံပါ ပုဒ်မ ၅၉(စ)ပါ မိမိ၏ တရားဝင်ဇနီး၊ ခင်ပွန်း၊ သားသမီး၊ ချွေးမ၊ သားမတ်တို့ကနိုင်ငံခြားသားမဖြစ်စေရဆိုသည့် ပြဋ္ဌာန်းချက်အရဒေါ်အောင်ဆန်းစုကြည်သမ္မတဖြစ်နိုင်ရေးကို တားမြစ်ခံထား ရသည်။
ရွေးကောက်ပွဲအနိုင်ရပါတီ NLD ကတင်သွင်းမည့် သမ္မတအပါအဝင်အစိုးရအဖွဲ့ကိုမူ ပြည်သူများသို့ ချပြနိုင်ခြင်း မရှိသေးသည့်အပြင် ပါတီအတွင်း အပြီးအစီးဆုံးဖြတ်နိုင်ခြင်းမရှိသေးကြောင်းနှင့် ဗဟိုအလုပ်အမှုဆောင် (စီအီးစီ) အစည်းအဝေးဖြင့်ဆုံးဖြတ်သွားမည်ဟုလည်း ၎င်းကပြောသည်။
"""အန်ကယ်သိသလောက် အစိုးရဖွဲ့ဖို့ရွေးတာ စီအီးစီမှာ ဆုံးဖြတ်ချက်မကျသေးဘူး။ ပြောချင်တာက NLD ကစုပေါင်းပြီးခေါင်းဆောင်တဲ့ နိုင်ငံရေးပါတီပါ။ စီအီးစီဆုံး ဖြတ်ချက်ကျမှသာ အတည်ဖြစ်လာနိုင်တာပါ။ နေပြည်တော်မှာ စီအီးစီ ၁၅ဦးမှာ နေပြည်တော် ၉ဦး၊ နယ် ၂ဦး၊ ကျန်တာ ရန်ကုန်မှာ၄ ဦးရှိတယ်။ အများစု ဆုံးဖြတ်တာ အတည်ဖြစ်မှာပါ။"" ဟု ဦးထွန်းထွန်းဟိန်ကဆိုသည်။"
NLD၏ စီအီးစီအစည်းအဝေးကို တစ်လလျှင်နှစ်ကြိမ်( ၁၅ရက်တစ်ကြိမ်) ပုံမှန်ကျင်းနေပြီး အရေးကြီး အကြောင်းအရာများ ရှိပါက အရေးပေါ်အစည်းအဝေးများကို ခေါ်ယူကျင်းပလေ့ရှိသည်။ ပုံမှန် စီးအီးစီအစည်းအဝေးကို ဇန်နဝါရီ ၄ရက်နေ့တွင် ပြုလုပ်ခဲ့ပြီးဖြစ်သည်ဟု NLD ဗဟိုအလုပ်အမှုဆောင် ဒေါ်နန်းခင်ထွေးမြင့်ကဆိုသည်။
လက်ရှိတွင် NLD ပါတီက ဖေဖော်ဝါရီ ၁ရက်နေ့တွင်စတင်ကျင်းပခဲ့သည့် ဒုတိယအကြိမ် ပြည်သူ့လွှတ်တော်၌ ဥက္ကဋ္ဌ၊ ဒု-ဥက္ကဋ္ဌများအဖြစ် ဦးဝင်းမြင့်နှင့် ဦးတီခွန်မြတ်တို့ကို ရွေးချယ်ပြီးဖြစ်သည်။ ဖေဖော်ဝါရီ ၃ရက် (ယနေ့) တွင်စတင်ကျင်းပသည့် ဒုတိယအကြိမ် အမျိုးသားလွှတ်တော် အစည်းအဝေး၌ ဥက္ကဋ္ဌ၊ ဒု-ဥက္ကဋ္ဌများအဖြစ် ဦးမန်းဝင်းခိုင်သန်းနှင့် ဦးအေးသာအောင်တို့ကို ရွေးချယ်လိုက်သည်။
အိုးအိမ် မရှိသူများ ရပ်ကွက် အုပ်ချုပ်ရေး ဦးစီးဌာနများတွင် ထပ်မံလျောက်ထားနိုင်
By မဇ္ဈိမ 
ရန်ကုန်တိုင်း ဒေသကြီးအတွင်း အိုးပိုင် အိမ်ပိုင်မရှိဘဲ နေရေးအခက်အခဲရှိသည့် ပြည်သူများ နေထိုင်နိုင်ရေး ရည်ရွယ်ချက်ဖြင့် ရန်ကုန် အရှေ့ပိုင်းခရိုင်၊ ဒဂုံမြို့သစ်(တောင်ပိုင်း) မြို့နယ်တွင် တည်ဆောက်လျက်ရှိသည့် မဟာဗန္ဓုလ အငှားအိမ်ရာ အိမ်ခန်းလျှောက်လွှာများကို ရန်ကုန်တိုင်း အစိုးရ အဖွဲ့ရုံးတွင် လျောက်ထားနိုင်ကြောင်း ကြေညာပြီးနောက် လျှောက်ထားသူဦးရေ များပြားလာသည့်အတွက် သက်ဆိုင်ရာ အုပ်ချုပ်ရေး ဦးစီးဌာနများတွင် လျှောက်ထားနိုင်ကြောင်း သမ္မတရုံး အကြီးတန်းအရာရှိ ဦးဇော်ဋ္ဌေးက ထုတ်ပြန်သည်။
“လက်ရှိအခြေအနေတွင် လျှောက်ထားသူ များပြားပြီး အချိန်ကြာမြင့်စွာ စောင့်ဆိုင်းနေရကြောင်းနှင့် ခရီးဝေးမှ လာရောက်ရူများလည်းရှိကြောင်း တွေ့ရှိရပါသဖြင့် လျှောက်ထားသူများ အဆင်ပြေ ချောမွေ့စေရေးအတွက် သက်ဆိုင်ရာမြို့နယ် အထွေထွေ အုပ်ချုပ်ရေးဦးစီးဌာန ရုံးများတွင် ၄၊ ၂၊ ၂၀၁၆ ရက်နေ့မှ ၁၅၊ ၂၊ ၂၀၁၆ ရက်နေ့အထိ သတ်မှတ်ပုံစံတွင် ပြည့်စုံစွာ ဖြည့်စွက်၍ လျှောက်ထားနိုင်ကြောင်း အသိပေး ကြေညာအပ်ပါသည်” ထုတ်ပြန်ချက်တွင်ပါရှိသည်။
အိုးပိုင် အိမ်ပိုင်မရှိသူများအား အိမ်ခန်းငှားရမ်းနေထိုင်ခွင့်ပြုမည့် မဟာဗန္ဓုလအငှားအိမ်ယာစီမံကိန်း လျောက်လွှာစတင်လက်ခံသည့် နေ့၌ပင် လာရောက်လျှောက်ထားသူ များပြားလျက်ရှိနေသည်။ အိမ်ခန်းလျှောက်ထားသူသည် ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စုစာရင်းရှိသူ၊ အိုးပိုင်အိမ်ပိုင် မရှိသူ၊ မည်သူမဆို အငှားအိမ်ရာ လျှောက်ထားနိုင်ပြီး ရန်ကုန်တိုင်းဒေသကြီးအတွင်း နေထိုင်သည့် အိမ်ထောင်စု စာရင်းရှိသူဖြစ်ကြောင်း ပုံစံ ၆၆/၆ အိမ်ထောင်စု စာရင်းရှိရမည်ဖြစ်ပြီး အငှားစနစ် ဖြစ်ပြီး လက်လွဲှငှားရမ်းခြင်း၊ ရောင်းချခြင်း ပြုလုပ်၍မရကြောင်း ရန်ကုန်တိုင်း အစိုးရအဖွဲ့က ဇန်နဝါရီ ၂၉ရက် ရက်စွဲဖြင့် ထုတ်ပြန်ကြေငြာထားသည်။
အဆိုပါ မဟာဗန္ဓုလအငှားအိမ်ရာကို ဒဂုံမြို့သစ်တောင်ပိုင်း အမှတ်(၂) လမ်းမကြီးနှင့် မဟာဗန္ဓုလလမ်းဆုံတွင် စီစဉ် ဆောက်လုပ်နေခြင်းဖြစ်ပြီး တိုက်ခန်းပေါင်း (၄)သောင်းပါရှိမည့်အထဲမှ တိုက်ခန်း (၁၂၀၀)ကို စတင်ငှားရမ်းသွားမည်ဖြစ်သည်။
အမျိုးသားလွှတ်တော် ဥက္ကဋ္ဌ အဖြစ် ဦးမန်းဝင်းခိုင်သန်းနှင့် ဒုတိယဥက္ကဋ္ဌအဖြစ် ဦးအေးသာအောင်ကို တင်မြှောက်
By ဦးလွင် 
နေပြည်တော်၊ ဖေဖဝါရီ ၃ ။              ။ ဒုတိယအကြိမ် အမျိုးသားလွှတ်တော် ပုံမှန်အစည်းအဝေး ပထမနေ့ကို ဖေဖဝါရီလ ၃ ရက်တွင် ကျင်းပခဲ့ပြီး ဥက္ကဋ္ဌအဖြစ် ကရင်ပြည်နယ် မဲဆန္ဒနယ် အမှတ် ၈ မှ ဦးမန်းဝင်းခိုင်သန်းနှင့် ဒုတိယဥက္ကဋ္ဌအဖြစ်  ရခိုင်ပြည်နယ် မဲဆန္ဒနယ် အမှတ်(၆)မှ ဦးအေးသာအောင်ကို  ရွေးကောက်တင်မြှောက်ခဲ့သည်။
ကရင်းတိုင်းသားဖြစ်သည့် ဦးမန်းဝင်းခိုင်သန်းက ၎င်းကို အမျိုးသားလွှတ်တော်ဥက္ကဋ္ဌအဖြစ် ယုံကြည်စွာဖြင့် တာဝန်ပေးအပ်ခဲ့သည့်အတွက် ကျေးဇူးတင်ကြောင်းနှင့် နိုင်ငံကိုချမ်းသားပြီး ဖွံ့ဖြိုးတိုးတက် သည့် ဖက်ထရယ်ပြည်ထောင်စု တည်ဆောက်ရေးအတွက် ကြီးမားသည့် အခွင့်အရေးတရပ်ရရှိနေပြီး ယင်းအတွက် ဥပဒေများပြဌာန်းရန် လိုအပ်နေကြောင်း ပြောကြားခဲ့သည်။
"""ကျွန်တေ်ာတို့ရဲ့ နိုင်ငံကို ချမ်းသားပြီး ဖွံ့ဖြိုးတိုက်တက်တဲ့  ဖက်ထရယ်ပြည်ထောင်စု တည် ဆောက်ရာမှာ  ငြိမ်းချမ်းရေးရရှိဖို့၊ တရားဥပဒေစိုမိုးရေးရရှိဖို့၊ အမျိုးသားရင်ကြားစေ့ရေးရရှိဖို့ အထူးပဲလိုအပ် ပါတယ်။ အဲ့ဒီအတွက် ငြိမ်း ချမ်းရေး တရားဥပဒေစိုးမိုးရေးနှင့် အမျိုးသားရင်ကြားစေ့ရေးတို့ကို ဖော်ဆောင်ပေမယ့်  တရားဥပဒေတွေ လိုအပ်မှာ ဖြစ်ပါတယ် “ ဟု ဦးမန်းဝင်းခိုင်သန်းက လွှတ်တော်တွင်"
ပြောကြားခဲ့သည်။
အမျိုးသားလွှတ်တော်သည် ဥပဒေပြုရေးအာဏာကို ရရှိထားသည့် အဖွဲ့အစည်းဖြစ်ကြောင်းနှင့်ငြိမ်းချမ်းရေး၊ တရားဥပဒေစိုးမိုးရေးတွက် လိုအပ်သည့် ဥပဒေများပြဌာန်းနှင့် မလိုအပ်သည့်  ဥပဒေများကို ပြင်ဆင်ပယ်ဖျက် ဆောင်ရွက်ကြရမည်ဖြစ်ကြောင်း ပြောကြားခဲ့သည်။
အစွဲတွေ မထားကြဖို့ လွှတ်တော်ဥက္ကဌသစ် မန်းဝင်းခိုင်သန်းပြော
By မင်းမင်း 
လေးစားအပ်တဲ့ အမျိုးသားလွှတ်တော်ကိုယ်စားလှယ်တော်ကြီးများ၊ ကြွရောက်လာသော ဧည့်သည်တော်ကြီးများ၊ စိတ်၏ ချမ်းသာခြင်း၊ ကိုယ်၏ ကျန်းမာခြင်းနှင့် ပြည့်စုံပါစေလို့ ရှေးဦးစွာ ဆုတောင်းမေတ္တာ ပို့သအပ်ပါတယ်။
လေးစားအပ်တဲ့ ကိုယ်စားလှယ်တော်ကြီးများ ခင်ဗျာ...။
ကျွန်တော်ကတော့ ကရင်ပြည်နယ်၊ မဲဆန္ဒနယ်အမှတ်(၈)မှ အမျိုးသားလွှတ်တော်ကိုယ်စားလှယ် မန်းဝင်းခိုင်သန်း ဖြစ်ပါတယ်။ ဒုတိယအကြိမ် အမျိုးသားလွှတ်တော်ပုံမှန်အစည်းအဝေးမှာ အခုလို နှုတ်ခွန်းဆက်စကား ပြောကြားခွင့်ရတဲ့အတွက် များစွာ ဂုဏ်ယူဝမ်းမြောက်မိပါတယ်။
လေးစားအပ်တဲ့ အမျိုးသားလွှတ်တော်ကိုယ်စားလှယ်တော်ကြီးများ ခင်ဗျာ။ ကရင်တိုင်းရင်းသားဖြစ်တဲ့ ကျွန်တော့ကို ကြီးလေးတဲ့တာဝန်ထမ်းဆောင်ဖို့ ယုံကြည်စိတ်ချစွာဖြင့် ဥက္ကဌအဖြစ် ရွေးချယ်ခွင့်ပေးတဲ့အတွက် ကိုယ်စားလှယ်တော်ကြီးများကို အထူးပဲ ကျေးဇူးတင်ရှိပါတယ်။ ကျွန်တော့အပေါ်ယုံကြည်လို့ ပေးအပ်တဲ့တာဝန်ကို ကျွန်တော့အနေနဲ့ ဥပဒေများနဲ့အညီ သစ္စာရှိစွာ ကျေကျေပွန်ပွန်ထမ်းဆောင်ပါ့မယ်လို့ ကတိပြုပါတယ်။
လေးစားအပ်တဲ့ အမျိုးသားလွှတ်တော်ကိုယ်စားလှယ်တော်ကြီးများ ခင်ဗျာ။ ကျွန်တော်တို့နိုင်ငံဟာ တည်နေရာအနေအထားနဲ့ သယံဇာတပေါများကြွယ်ဝမှုတို့မှာ ဘယ်နိုင်ငံမှ မှီမယ်မထင်ပါဘူး။ အဲ့ဒီအနေအထားအရ ကျွန်တော်တို့နိုင်ငံဟာ ချမ်းသာကြွယ်ဝပြီး ဖွံ့ဖြိုးတိုးတက်ရမယ့် နိုင်ငံတစ်နိုင်ငံဖြစ်ပါတယ်။ ဒါပေမယ့် လက်တွေ့မှာတော့ အဲ့လိုမဖြစ်ခဲ့ပါဘူး။ အဲ့ဒီအခြေအနေကနေ ချမ်းသာကြွယ်ဝဖွံ့ဖြိုးတိုးတက်တဲ့ ဖက်ဒရယ်ဒီမိုကရေစီနိုင်ငံဖြစ်လာဖို့ ပြည်သူပြည်သားတွေကနေ ရွေးချယ်ခဲ့တဲ့ ကျွန်တော်တို့ ကိုယ်စားလှယ်တော်ကြီးတို့ရဲ့တာဝန်ဖြစ်လာပြီ ဖြစ်ပါတယ်။
လေးစားအပ်တဲ့ အမျိုးသားလွှတ်တော်ကိုယ်စားလှယ်တော်ကြီးများ ခင်ဗျာ။ ချမ်းသာကြွယ်ဝပြီး ဖွံ့ဖြိုးတိုးတက်တဲ့ ဖက်ဒရယ်ဒီမိုကရေစီနိုင်ငံတော်ဖြစ်လာအောင် ဆောင်ရွက်ဖို့ ရလာတဲ့အခွင့်အရေးဟာ ကျွန်တော်တို့ ကိုယ်စားလှယ်ကြီးတို့အတွက် ကြီးမားတဲ့ မဟာအခွင့်အရေးကြီးတစ်ရပ် ဖြစ်ပါတယ်။ အဲ့ဒီရလာတဲ့ အခွင့်အရေးကို မိမိရရ ဆုပ်ကိုင်ပြီး မှန်မှန်ကန်ကန် သစ္စာရှိစွာ ဆောင်ရွက်ရင်း မိမိတို့ရဲ့ကောင်းမွန်တဲ့ သမိုင်းသစ်တစ်ရပ်ကို ရေးထိုးရမှာ ဖြစ်ပါတယ်။
လေးစားအပ်တဲ့ အမျိုးသားလွှတ်တော်ကိုယ်စားလှယ်တော်ကြီးများခင်ဗျာ။  ကျွန်တော်တို့ရဲ့ နိုင်ငံကို ချမ်းသာကြွယ်ဝဖွံ့ဖြိုးတိုးတက်တဲ့ ဖက်ဒရယ်ဒီမိုကရေစီနိုင်ငံဖြစ်အောင် ဆောင်ရွက်ရာမှာ ငြိမ်းချမ်းရေးရရှိဖို့ ၊ တရားဥပဒေစိုးမိုးရေးရရှိဖို့၊ အမျိုးသားရင်ကြားစေ့ရေးရရှိဖို့ အထူးပဲ လိုအပ်ပါတယ်။ အဲ့ဒီအတွက် ငြိမ်းချမ်းရေး၊ တရားဥပဒေစိုးမိုးရေးနှင့် အမျိုးသားရင်ကြားစေ့ရေးတို့ကို ဖော်ဆောင်ပေးမယ့် တရားဥပဒေတွေ လိုအပ်မှာ ဖြစ်ပါတယ်။ ကျွန်တော်တို့ရဲ့ အမျိုးသားလွှတ်တော်ကြီးဟာ နိုင်ငံတော်ရဲ့ အာဏာကြီးသုံးရပ်အနက် ဥပဒေပြုရေးအာဏာရရှိထားတဲ့ အဖွဲ့ကြီးဖြစ်တဲ့ အားလျော်စွာ ငြိမ်းချမ်းရေး၊ တရားဥပဒေစိုးမိုးရေး၊ အမျိုးသားရင်ကြားစေ့ရေးတို့အတွက် လိုအပ်တဲ့ဥပဒေများကို ရေးဆွဲပြဌာန်းဖို့၊ မလိုအပ်တဲ့ ဥပဒေများကို ပြင်ဆင်ပယ်ဖျက်ဖို့ ဆောင်ရွက်ကြရမှာ ဖြစ်ပါတယ်။
ဗကသအဖွဲ့ချုပ်မှ ကိုနန္ဒစစ်အောင်နှင့် မဖြိုးဖြိုးအောင်တို့ကို ဗိုလ်တထောင်နှင့် တာမွေတရားရုံးတို့က ပုဒ်မ ၁၈ဖြင့် ထပ်မံစွဲဆို
By မျိုးသူအောင် 
ရန်ကုန်၊ ဖေဖော်ဝါရီ ၃ ။            ။ အမျိုးသားပညာရေးဥပဒေအား သပိတ်မှောက်သည့် ကျောင်းသားများကို ထောက်ခံကြိုဆိုသည့် ဆန္ဒပြမှုများတွင် ပါဝင်သည်ဟု ဆိုကာ ဗကသအဖွဲ့ချုပ်မှ ကိုနန္ဒာစစ်အောင်နှင့် မဖြိုးဖြိုးအောင်တို့အား ဗိုလ်တထောင် နှင့် တာမွေမြို့နယ် တရားရုံးတို့တွင် ပုဒ်မ(၁၈)ဖြင့် ထပ်မံတရားစွဲဆိုလိုက်သည်။
သာယာဝတီအကျဉ်းထောင်တွင် ဖမ်းဆီးချုပ်နှောင်ခံထားရကာ အမှုရင်ဆိုင်နေရသည့် ၎င်းတို့(၂)ဦးအား ဖေဖော်ဝါရီလ ၃ရက်က ဗိုလ်တထောင်မြို့နယ်နှင့် တာမွေမြို့နယ် တရားရုံးတို့ တွင် ငြိမ်းချမ်းစွာစီတန်းလှည့်လည်ခွင့်ဥပဒေ ပုဒ်မ(၁၈)ဖြင့် အမှုတွဲ ရုံးတင်ခဲ့ခြင်း ဖြစ်သည်။
"""အဲဒီထောက်ခံပွဲက ဗကသအဖွဲ့ချုပ်က ဦးဆောင်လာလည်းမဟုတ်ဘူး။ ဒီမိုကရေစီပညာရေး ဦးဆောင်ကော်မတီက ထောက်ခံတာလည်း မဟုတ်ဘူးဗျ။ ကျွန်တော်တို့ ရန်ကုန်ရောက်နေတုန်း သပိတ်နဲ့ ပတ်သက်လို့ လာရောက်ရှင်းပြဖို့ ပြောလို့ သွားရှင်းပြတယ်။ ကျွန်တော်က ဒီမြို့နယ်အထိမပါဘူး။ လမ်းတစ်ဝက်နေပဲ လှည့်ပြန်သွားတယ်။ ကျွန်တော်တို့က လာရောက်ရှင်းပြတယ်ဆိုတာ ဒီမိုကရေစီ ပညာရေးသပိတ် ဦးဆောင်သူ တစ်ယောက် အနေနဲ့ လာရောက်ရှင်းပြတာပဲဖြစ်ပါတယ်။ ကျွန်တော်တို့ ဦးဆောင်တာမဟုတ်တာတော့ သေချာတယ်"" ဟု ကိုနန္ဒာစစ်အောင်က မီဒီယာများကို ပြောသည်။"
အမျိုးသား ပညာရေးဥပဒေအား သပိတ်မှောက်သည့်အနေဖြင့် မန္တလေးမြို့မှ ရန်ကုန်မြို့သို့ ချီတက်ဆန္ဒပြကြသည့် ဒီမိုကရေစီပညာရေးသပိတ်စစ်ကြောင်းကို ထောက်ခံသည့် ဆန္ဒပြပွဲများကို ၂၀၁၄ ခုနှစ် နှစ်ကုန်ပိုင်းနှင့် ၂၀၁၅ခုနှစ် နှစ်ဆန်းပိုင်းတွင် ရန်ကုန်မြို့ မြို့တော်ခန်းမရှေ့နှင့် နေရာအချို့၌ ပြုလုပ်ခဲ့ကြပြီး ရဲတပ်ဖွဲ့မှ အင်အားသုံးဖြိုခွင်းမှုများ ဖြစ်ပေါ်ခဲ့သည်။
"""ပုဒ်မ(၁၈)ပေါ်မှာ ကျွန်မတို့ အယုံအကြည်မရှိဘူး။ ဒါကြောင့်လည်း ကျွန်မတို့ လုပ်ခဲ့တဲ့ လှုပ်ရှားမှုတွေ တောက်လျောက်မှာလည်း ပုဒ်မ(၁၈)ကို တင်ခဲ့ခြင်းမရှိပါဘူး။ လုပ်လာတဲ့အတွက် ကျွန်မတို့ကို အရေးယူမယ်ဆိုရင်လည်း ကျွန်မတို့ ခံရဲတယ်။ ပြဿနာက ပုဒ်မ(၁၈)မမြောက်တဲ့ အမှုတွေကိုတောင်မှ ကျွန်မတို့ကို တရားစွဲဆိုပြီးတော့ တရားရုံးတင်တာကို ခံနေရတာကတော့ အင်မတန်မှ မတရား ရာကျတယ်လို့ ကျွန်မအနေနဲ့ မြင်ပါတယ်""ဟု မဖြိုးဖြိုးအောင်က ဖေဖော်ဝါရီ ၃ရက်က မီဒီယာများကို ပြောသည်။"
သက်တမ်းကြာ အစိုးရငွေတိုက်လက်မှတ်နှင့် စာချုပ်များ ထုတ်ဝေရောင်းချနိုင်ရန် စီစဉ်နေ
By မဇ္ဈိမ 
ဖေဖော်ဝါရီလ ၃ ရက် ။           ။ အစိုးရငွေတိုက်စာချုပ်များကို ၂၀၁၆ ခုမှစ၍ လေလံစံနစ်ဖြင့် ထုတ်ဝေရောင်းချသွားရန် အာရှဖွံ့ဖြိုးရေးဘဏ်၊ နိုင်ငံတကာ ငွေကြေးရန်ပုံငွေအဖွဲ့တို့နှင့် ပူးပေါင်းဆောင်ရွက်နေသည်ဟု သိရသည်။
ယင်းငွေကြေးဆိုင်ရာအဖွဲ့အစည်းကြီးနှစ်ခု၏ နည်းပညာအကူအညီဖြင့် ဘဏ္ဍာရေးဝန်ကြီးဌာနနှင့် မြန်မာနိုင်ငံတော် ဗဟိုဘဏ်တို့ ပူးပေါင်းဆောင်ရွက်နေကြောင်း ဖေဖော်ဝါရီ ၃ ရက်ထုတ်   နိုင်ငံပိုင်သတင်းစာတွင် ဖော်ပြထားသည်။
ဇန်နဝါရီလ ၂၉ ရက်နေ့က ရန်ကုန်မြို့၌ ဘဏ္ဍာရေးဝန်ကြီးဌာနနှင့် မြန်မာနိုင်ငံတော် ဗဟိုဘဏ်တို့ ပူးတွဲကျင်းပသည့် အစိုးရငွေချေးသက်သေခံလက်မှတ်များဆိုင်ရာ အလုပ်ရုံဆွေးနွေးပွဲမှ ထွက်ပေါ်လာသည့်သတင်းဖြစ်သည်။
လေလံစနစ်ဖြင့် ရောင်းချလာသည်မှာ တစ်နှစ်ပြည့်ပြီဖြစ်သည့် အစိုးရငွေတိုက် လက်မှတ်များ၏ ပြည်တွင်းဈေးကွက် လက်ရှိအခြေအနေ၊ အစိုးရငွေချေးသက်သေခံလက်မှတ်များကို ထုတ်ဝေရောင်းချရာတွင် ဘဏ်များနှင့် ရင်းနှီးမြှုပ်နှံသူများ ကြုံရသည့်အခက်အခဲ၊ အစိုးရငွေတိုက် လက်မှတ်များကို သက်တမ်းတိုးချဲ့ထုတ်ဝေမည့် အစီအစဉ်တို့ကို ဆွေးနွေးကြသည်။
လက်ရှိအစိုးရငွေတိုက်လက်မှတ်များ၏ သက်တမ်း ၃ လသာဖြစ်ပြီး သက်တမ်း ၆ လနှင့် တစ်နှစ်ရှိ လက်မှတ်များ တိုးချဲ့ ထုတ်ဝေရန်နှင့် အစိုးရငွေတိုက်စာချုပ်များကိုလည်း သက်တမ်း ၂ နှစ်၊ ၃ နှစ်၊ ၅ နှစ်တို့အပြင် ကာလရှည်စာချုပ်များ ထုတ်ဝေရန်တို့ကို ပြင်ဆင်ဆောင်ရွက်နေခြင်းဖြစ်သည်။
လွှတ်တော်ဥက္ကဌများ ရွေးချယ်သည့်အကြောင်းရင်း ဒေါ်စုရှင်းပြ
By မင်းမင်း 
"""အစကတည်းက လွှတ်တော်ဥက္ကဌတို့၊ ဒုဥက္ကဌတို့ ရွေးတဲ့နေရာမှာ"
ပြည်သူ့လွှတ်တော်မှာဆိုရင် ဦးဝင်းမြင့်ကို ဥက္ကဌအဖြစ်ရွေးတာဟာ သုံးနှစ်အတွင်းမှာ လွှတ်တော်ထဲမှာ အင်မတန်မှလည်း တာဝန်ကျေတယ်။ အမျိုးသားဒီမိုကရေစီအဖွဲ့ချုပ်ရဲ့ ခေါင်းဆောင်တစ်ဦးလည်း ဖြစ်တယ်။ ဥပဒေသမားတစ်ယောက်လည်း ဖြစ်တယ်။
ဒုဥက္ကဌအနေနဲ့ ဦးတီခွန်မြတ်ကို ဘာဖြစ်လို့အဆိုပြုသလည်းဆိုတော့ အန်တီတို့ကြည့်လိုက်တော့ ဒုတိယအများဆုံးပါတီဟာ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီပါ။ အဲ့တော့ ကြံ့ခိုင်ဖွံ့ဖြိုးရေးနဲ့ဖွံ့ဖြိုးရေးပါတီက ကိုယ်စားလှယ်တစ်ယောက်လည်း ဖြစ်စေချင်တယ်။ တိုင်းရင်းသားတစ်ယောက်လည်း ဖြစ်ချင်တယ်။ ဘာဖြစ်လို့လည်းဆိုတော့ အန်တီတို့က တိုင်းရင်းသားတစ်ယောက်လည်း ဖြစ်စေချင်တယ်။ ဒါမှ အန်တီတို့လွှတ်တော်က ပြည်ထောင်စုအသွင်ဆောင်မှာ။ နောက်ပြီးတော့ ဦးတီခွန်မြတ်က အစကတည်းက သူက ဥပဒေကြမ်းပူးပေါင်းကော်မတီမှာ ဥက္ကဌဆိုတော့ အရမ်းကျွမ်းကျင်တယ်။ လွှတ်တော်လုပ်ငန်းတွေရော ကျွမ်းကျင်တယ်။ လွှတ်တော် စည်မျဉ်း၊ စည်းကမ်း၊ ဥပဒေတွေလည်း အင်မတန်ကျွမ်းကျင်တယ်။ အဲ့တော့ ဒီဟာဟာ အင်မတန်သင့်တော်တယ်ဆိုပြီးတော့ အန်တီတို့ ရွေးခဲ့တယ်။
နောက်တစ်ခုက အမျိုးသားလွှတ်တော်ဘက်က ဦးမန်းဝင်းခိုင်သန်းဆိုလို့ရှိရင် လူတွေက သိပ်မသိကြဘူးပေါ့နော်။ အဖွဲ့ချုပ်ထဲမှာလည်း ဝါရင့်ပါတီဝင်တစ်ယောက်တော့ မဟုတ်ဘူး။ ဒါပေမယ့် သစ္စာရှိရှိနဲ့  ဒီမိုကရေစီအတွက်လုပ်မယ်လို့ အန်တီတို့ယုံကြည်တယ်။ နောက်ပြီးတော့ တိုင်းရင်းသားတစ်ယောက်လည်း ဖြစ်တယ်။ နောက်ပြီးတော့ ဥပဒေပညာရှင်တစ်ယောက်လည်း ဖြစ်တယ်။ ပူးပေါင်းဆောင်ရွက်တဲ့နေရာမှာလည်း အင်မတန်မှ အားသာတယ်။ ဒါကြောင့်မို့လို့ အန်တီတို့ ရွေးလိုက်တာ။
နိုင်ငံအနှ့ံက ယဉ်ကျေးမှုလက်မှုပညာရပ်တွေ ဖလှယ်နိုင်ဖို့ နိုင်ငံတကာ ယဉ်ကျေးမှုပွဲတော် ကျင်းပ
By ယဉ်မွန်ခိုင် 
ရန်ကုန်၊ ဖေဖော်ဝါရီ ၃ ။           ။ မြန်မာ့ယဉ်ကျေးမှုအား ကမ္ဘာက သိရှိလာစေရန်နှင့် နိုင်ငံအနှံ့တွင်ရှိသော ယဉ်ကျေးမှုများ၊ အစားအစာများ၊ဝတ်စားဆင်ယင်မှုများနှင့် ဓလေ့စရိုက်များကို သိရှိဖလှယ်နိုင်စေရန်အတွက် တတိယအကြိမ်မြောက် နိုင်ငံတကာ ယဉ်ကျေးမှုပွဲတော်အား ဖေဖော်ဝါရီလ ၃ ရက် နှင့် ၄ရက် တို့တွင် ရန်ကုန်မြို့ မင်းဓမ္မလမ်းရှိ မြန်မာကွန်ဗားရှင်းစင်တာ MCC တွင် ကျင်းပပြုလုပ်လျှက်ရှိသည်။
ထိုနိုင်ငံတကာယဉ်ကျေးမှုပွဲတော်ကို Horizon International Schools နှင့် ယဉ်ကျေးမှုဝန်ကြီးဌာနတို့မှ ပူးပေါင်းစီစဉ် ကျင်းပခဲ့တာဖြစ်ပြီး၊ ယဉ်ကျေးမှုများဖလှယ်နိုင်စေဖို့ ရည်ရွယ်ကျင်းပခဲ့ခြင်းဖြစ်သည်။
အဆိုပါပွဲတော်တွင် မြန်မာ၊ကိုရီယား၊ ဗီယက်နမ်၊ ကမ္ဘောဒီးယား၊ အိန္ဒိယ၊ တရုတ်၊ ဘရာဇီးအပါအဝင် နိုင်ငံပေါင်း ၄၆ နိုင်ငံမှ သံရုံးမိသားစုဝင်များက ဆိုင်ခန်းများလာရောက်ဖွင့်လှစ်ကာ ၎င်းတို့ သက်ဆိုင်ရာနိုင်ငံ၏ ယဉ်ကျေး မှုအနုပညာများကို ပြသရောင်းချခဲ့ကြသည်။
“ဒီပွဲကို မြန်မာနိုင်ငံမှာရှိတဲ့ ကျောင်းသားကျောင်းသူတွေကို တစ်နေရာတည်းလာရုံနဲ့ နိုင်ငံတကာရဲ့ ယဉ်ကျေးမှုအနုပညာတွေ၊ အစားအစာတွေ၊ ဓလေ့ထုံးတမ်းအစဉ်အလာတွေတွေကို သိရှိစေဖို့နဲ့ အခု အစ်မတို့ဒီမှာ stand လေးတွေလုပ်ထားတယ်။ အဲဒီမှာ နိုင်ငံတစ်နိုင်ငံချင်းစီရဲ့ နေရာတွေကို ကပ်ထားတဲ့အတွက် ကလေးတွေက တစ်နေရာတည်းမှာ နိုင်ငံတကာ အတွေ့အကြုံတွေကို ရသွားစေတယ်။ ဘယ်နေရာမှာ ဘာရှိတယ်ဆိုတာနဲ့ မတူညီတဲ့ ယဉ်ကျေးမှုတွေကို တွေ့သွားစေပါတယ်။ အဲဒါကို အဓိကရည်ရွယ်ပြီး ပြသခဲ့တာ ဖြစ်ပါတယ်။ ”ဟု Horizon International Schools မှ manament secretary မချိုဇင်ထွန်းက မဇ္ဈိမကို ပြောသည်။
ထို့အပြင် နိုင်ငံတစ်နိုင်ငံ၏ ဝတ်စားဆင်ယင်ထုံးဖွဲ့မှုများကိုပါ ချယ်မှုန်းပြသခဲ့ကြပြီး၊ ရိုးရာ အကအလှများဖြင့်လည်း ကပြဖော်ဖြေခဲ့ကြသည်။
မြန်မာနိုင်ငံက လာအိုထံမှ လျှပ်စစ်ဓာတ်အား ဝယ်ယူတင်သွင်းရန်ရှိ
By သည်နေးရှင်း 
လာမည့်နှစ်အနည်းငယ်တွင် မြန်မာနိုင်ငံက လာအိုထံမှ လျှပ်စစ်ဓာတ်အား မီဂါဝပ် ၃၀၀ ကို ဝယ်ယူတင်သွင်းရန်ရှိကြောင်း သည်နေးရှင်းသတင်းတွင် ဖေဖော်ဝါရီ ၃ ရက်က ဖော်ပြသည်။ လာမည့်လအနည်းငယ်အတွင်း ဗီယက်နမ်သို့လည်း လာအိုက လျှပ်စစ်ဓာတ်အား ပိုမိုတင်ပို့ပေးရဖွယ်ရှိနေသည်။
“လွန်ခဲ့တဲ့ နှစ်လလောက်က လျှပ်စစ်ဓာတ်အား တင်သွင်းရေးစီမံကိန်းကို မြန်မာအစိုးရဖက်က အဆိုပြုခဲ့တာပါ။ အခု ကျွန်တော်တို့က ဒီစီမံကိန်းကို ပိုပြီး အသေးစိတ်လေ့လာနေပါပြီ။ ဓာတ်အားလိုင်း တည်ဆောက်ပေးပို့မှုတွေနဲ့ ဘယ်လိုနေရာတွေမှာ အသုံးပြုမှာတွေ အပါအဝင် အသေးစိတ်လေ့လာသုံးသပ်နေပါတယ်။” ဟု လာအိုစွမ်းအင်နှင့် သတ္တုတွင်းဌာန ဒုတိယ ဝန်ကြီး ဗီရာပွန်ဗီရာဗွန်က Vientiane Times သတင်းသို့ ဖေဖော်ဝါရီ ၂ ရက်က ပြောကြားသည်။
မကြာသေးမီက ကျင်းပပြီးစီးသည့် ၁၀ကြိမ်မြောက် ပါတီညီလာခံတွင် စွမ်းအင်နှင့် သတ္တုတွင်းဝန်ကြီးဌာန အတွင်းဝန် ဒေါက်တာခမ်မာနီက လာအိုနိုင်ငံအနေဖြင့် ယခုနှစ်အတွင်း မြန်မာနိုင်ငံသို့ လျှပ်စစ်ဓာတ်အား တင်ပို့နိုင်ရေးကို စတင်မည်ဖြစ်ကြောင်း ပြောကြားခဲ့သည်။
ကနဦးတင်ပို့မှုအနေဖြင့် လာအိုက Luang Namtha ပြည်နယ်အနီး မြန်မာနိုင်ငံတွင်းက ကျေးရွာအနည်းငယ်အတွက် အသုံးပြုနိုင်အောင်လောက်သာ ဓာတ်အားပမာဏကို စတင်မည်ဖြစ်ကြောင်း ဗီရာပွန်က ရှင်းလင်းပြောကြားသည်။ ဗီယက်နမ်သို့ တင်ပို့မှုအတွက် ယခုနှစ်အတွင်း ဓာတ်အားပေး စက်ရုံသစ်တည်ဆောက်ကာ စတင်တင်ပို့သွားမည်ဖြစ်ကြောင်းလည်း ယင်းဝန်ကြီးဌာန စွမ်းအင်မူဝါဒနှင့်စီမံကိန်းဌာန ညွန်ကြားရေးမှူး ဒေါက်တာ ဒါအိုဗောင်က ပြောသည်။
လာအိုနိုင်ငံသည် အာဆီယံစွမ်းအင်ကွန်ရက် APG အောက်မှ ဒေသတွင်း ဓာတ်အားထုတ်လုပ်မှုအရင်းအမြစ်များ ဖြန့်ဝေသုံးစွဲခြင်းတွင် မညီမမျှမှုများအား ကိုင်တွယ်ဖြေရှင်းရေး လုပ်ဆောင်လျက် ရှိနေသည်။
APG သည် ဓာတ်အားလိုအပ်ချက်ရှိနေသည့် နိုင်ငံများနှင့် ပိုလျှံထွက်ရှိသည့်နိုင်ငံများကြား ဆက်သွယ်ပေါင်းကူးမှုတစ်ရပ်ဖြစ်သည်။ ၂၀၂၀ မကုန်မီ အာဆီယံဆယ်နိုင်ငံကြား လျှပ်စစ်ဓာတ်အားလိုင်း ချိတ်ဆက်မှုကို တည်ဆောက်သွားနိုင်ရေး ရည်မှန်းထားသည်။
ဦးဂမ္ဘီရ(ခ)ဦးညီညီလွင် အာမခံရ၊ မရ လာမည့် ဖေဖော်ဝါရီ ၁၀ရက် ရုံးချိန်း၌ သိရမည်
By အောင်ကိုဦး 
မန္တလေး၊ ဖေဖော်ဝါရီ ၃ ။         ။ မန္တလေးမြို့၊ မဟာအောင်မြေမြို့နယ် တရားရုံးတွင် ဖေဖော်ဝါရီလ ၃ ရက်၊ မွန်းလွဲ ၃ နာရီ ၃၀ မိနစ်က ဦးဂမ္ဘီရ(ခ)ဦးညီညီလွင် ကို ဒုတိယအကြိမ်အဖြစ် ရုံးထုတ်စစ်ဆေးခဲ့သည်။
"အဆိုပါအမှုကိုကူညီဆောင်ရွက်ပေးနေသူ တရားလွှတ်တော်ရှေ့နေ ဦးသိန်းသန်းဦးက ""ဒီနေ့အာမခံပေးဖို့ လျှောက်ထားတယ်။အဲဒီအပေါ်မှာတရားသူကြီးက နှစ်ဘက် လျှောက်လဲချက်ကို ကြားနာတယ်။ နောက်လာမယ့်ရုံးချိန်မှာ အမိန့်ချပေးမယ်။အာမခံရဖို့မရဖို့ကတော့ တရာသူကြီးရဲ့ဆင်ခြင်တုံတရားနဲ့ဆိုင်တယ်။""ဟု မဇ္ဈိမ ကိုပြောသည်။"
"ဦးဂမ္ဘီရ(ခ)ဦးညီညီလွင်၏ မိခင် ဒေါ်ရေးက ""အမြန်ဆုံးပြန်လွှတ်ပေးစေချင်တယ်။ ကျွန်မသားက ကျန်းမာရေးမကောင်းဘူး။ကြာရင်ဆေးအတွက် ပြဿနာရှိနိုင်တယ်။ လောလောဆယ်အာမခံပေးဖို့လည်း တောင်းဆိုချင်ပါတယ်။"" ဟုပြောသည်။"
"တရာရုံး၌ စစ်ဆေးမှုအပြီးတွင် ဦးဂမ္ဘီရ(ခ)ဦးညီညီလွင်က ""သူတို့မှားယွင်းဖမ်းတာပါ။ အမှန်အတိုင်းဖြစ်မှာပေါ့။ လွတ်မှာပါ။အာမခံကတော့ အခုလျှောက်ထားတယ်။ နောက်တစ်ချိန်းဆိုသိရမှာပါ။""ဟုပြောသည်။"
ဦးညီညီလွင်၏ ဇနီး သြစတြေးလျ နိုင်ငံသူ Mrs. Marie Siochana မှာ ထောင်ဝင်စာတွေ့ခွင့် မရရှိသောကြောင့် ထောင်ဝင်စာတွေ့ခွင့်ရရှိစေရန်အတွက်လည်း ကူညီပေးနေသည်ဟု တရားလွှတ်တော်ရှေ့နေ ဦးသိန်းသန်းဦးက ဆိုသည်။
"""လက်ထပ်ထားတာဟုတ်တယ်။ ဒါပေမယ့် လက်ထပ်စာချုပ်က ပျောက်နေတော့ အခက်တွေ့နေတယ်။ ဒီနေ့ သူလည်းထောင်ဝင်စာတွေ့ခွင့်ရအောင် ဆောင်ရွက်ပေးနေတယ်။""ဟု ဦးသိန်းသန်းဦး ကပြောသည်။"
ဦးဂမ္ဘ္ဘီရ (ခ) ဦးညီညီလွင်ကို ဇန်နဝါရီလ (၁၉) ရက် ည (၉) နာရီအချိန်က Power Hotel အခန်းနံပါတ် (၄၀၄)တွင် တည်းခိုနေထိုင်စဉ် အမှတ်(၉)မြို့မရဲစခန်းမှ လာရောက်ဖမ်းစီးကာ (ပ) ၅၇/၂၀၁၆ လဝက အက် ပုဒ်မ ၁၃ (၁) ဖြင့် ဖမ်းဆီးခဲ့ခြင်းဖြစ်သည်။
ဖေဖော်ဝါရီလ ၁၀ ရက်တွင် တတိယအကြိမ်အဖြစ် ဦးဂမ္ဘီရ(ခ)ဦးညီညီလွင် ကို ထပ်မံရုံးထုတ်စစ်ဆေးမှာဖြစ်ပြီး အဆိုပါနေ့တွင် အာမခံရရှိမည်ဟု မိသားစုဝင်များက မျှော်လင့်နေသည်ဟု ဦးဂမ္ဘီရ(ခ)ဦးညီညီလွင် ၏မိခင် ဒေါ်ရေးကဆိုသည်။
သာယာဝတီထောင်တွင် ထိန်းသိမ်းခံကျောင်းသားများ တရားရုံးတစ်ခုတည်းတွင် အမှုရင်ဆိုင်နိုင်ရန် ရုံးပေါင်းလျောက်ထားမည်
By မျိုးသူအောင် 
ရန်ကုန်၊ ဖေဖော်ဝါရီ ၃ ။          ။ လက်ပံတန်းသပိတ် ဖြိုခွင်းခံရမှုနှင့်ဆက်စပ်၍ သာယာဝတီအကျဉ်းထောင်တွင် ဖမ်းဆီးထိန်းသိမ်းခံထားရပြီး အမှုရင်ဆိုင်နေရသည့်   ကျောင်းသားခေါင်းဆောင် များအနေဖြင့် တရားရုံးတစ်ခုတည်းတွင် အမှုရင်ဆိုင်နိုင်ရန် ရုံးပေါင်းလျောက်သွားမည်ဟု ဗကသများအဖွဲ့ချုပ်မှ မဖြိုးဖြိုးအောင်က ပြောသည်။
ဖေဖေါ်ဝါရီလ(၃)ရက်နေ့က ဒီမိုကရေစီပညာရေးသပိတ်အား ထောက်ခံကြိုဆိုကြောင်း ဆန္ဒမှုများတွင် ပါဝင်သည်ဟုဆိုကာ ပုဒ်မ(၁၈)ဖြင့် ထပ်မံတရားစွဲဆိုမှုကြောင့် ဗိုလ်တထောင်မြို့နယ် တရားရုံးသို့ ရောက်ရှိလာစဉ် မဖြိုးဖြိုးအောင်က ယခုကဲ့သို့ ပြောကြားခဲ့ခြင်း ဖြစ်သည်။
"""ကျွန်မတို့ကတော့ ရုံးပေါင်းလျောက်မှာပါ။ ဒီပုံစံနဲ့ ရုံးချိန်းကို တစ်ပတ်ကို သုံးလေးချိန်းထွက်နေရတာက အဆင်မပြေဘူး။ အဲ့တော့ ရုံးပေါင်းလျောက်မှာပါ။ ရုံးပေါင်းလျောက်လို့ အမိန့်မချသေးခင်မှာ ကျွန်မတို့ကို အင်းစိန်ထောင်မှာ ခေတ္တထားတာပဲဖြစ်ဖြစ် ဒါမှမဟုတ် အင်းစိန်ထောင်ကို ရွေ့လိုက်တာပဲဖြစ်ဖြစ် အဲဒါမှသာ ကျွန်မတို့အတွက် အဆင်ပြေလိမ့်မယ်။ ကျွန်မတို့အတွက်ကော လာခေါ်ရတဲ့ ရဲတွေအတွက်ကော အဆင်ပြေလိမ့်မယ်"" ဟု မဖြိုးဖြိုးအောင်က ပြောသည်။"
ဖမ်းဆီးထိမ်းသိမ်းခြင်းခံထားရသည့် ကျောင်းသားအချို့မှာ သာယာဝတီအကျဉ်းထောင်တွင် ထိန်းသိမ်းခံထားရပြီး ရန်ကုန်မြို့ ကမာရွတ်တရားရုံးသို့ လာရောက် အမှုရင်ဆိုင်နေရသည်။ ယင်းအပြင် ဗိုလ်တထောင်မြို့နယ်နှင့် တာမွေမြို့နယ်တို့တွင် ထပ်မံ၍ တရားစွဲဆိုခံထားရသေးသည်။
ရုံးပေါင်းလျောက်နိုင်ရန်အတွက် ပြင်ဆင်မှုများ ပြုလုပ်နေကြောင်း ဖမ်းဆီးခံကြောင်းသားများ အရေး လိုက်ပါဆောင်ရွက်နေသူ တရားလွှတ်တော်ရှေ့နေ ဦးဋ္ဌေးက ပြောသည်။
"""မဖြိုးဖြိုးအောင်ကလည်း ကျန်းမာရေးမကောင်းဘူး။ ကိုနန္ဒစစ်အောင်ကလည်း ကျန်းမာရေးမကောင်းဘူး။ ရန်ကုန်ရုံးချိန်းတွေကလည်း ထပ်လာတယ်ဆိုတော့ ကျွန်တော်တို့ ရှေ့နေရှေ့ရပ်များကတော့ ရုံးတင်တာကို စောင့်နေတယ်။ ရုံးတင်တာတွေပြီးရင်တော့ တစ်နေရာတည်း တစ်ပေါင်းတည်း စစ်ဖို့အတွက်ကို ကျင့်ထုံး ဥပဒေနဲ့အညီ လျောက်ဖို့ပြင်ဆင်နေပါတယ်"" တရားလွှတ်တော်ရှေ့နေ ဦးဋ္ဌေးကပြောသည်။"
တပ်မတော်သင်တန်းသား အချင်းချင်းအနိုင်ကျင့်မှု စိစစ်အရေးယူသင့်ဟု နိုင်ငံတော်သမ္မတရုံးညွှန်ကြားရေးမှူး ဦးဇော်ဌေးပြော
By မဇ္ဈိမ 
ရန်ကုန်၊ဖေဖော်ဝါရီ ၄ ။            ။ တပ်မတော်သားသင်တန်းသားအချင်းချင်း အနိုင်ကျင်မှုကို စိစစ်အရေးယူသင့်သည်ဟု နိုင်ငံတော်သမ္မတရုံးညွှန်ကြားရေးမှူး ဦးဇော်ဌေးကပြောသည်။
ယင်းဗီဒီယိုဖိုင်တွင်ပါသည့် ပခုံးတံဆိပ်များကြည့်ခြင်းအားဖြင့် ဗိုလ်လောင်းသင်တန်းမဟုတ်ကြောင်း၊အခြားသင်တန်းမှာလည်း ယင်းကဲ့သို့ အစဉ်လာများရှိမရှိကို တပ်မတော်ပိုင်းကစိစစ်ရမည်ဖြစ်ကြောင်း၊ အမေရိကန် ဝက်စ်ပွိုင့်စစ်တက္ကသိုလ်မှာလည်း brainwash လုပ်ခြင်းမျိုး ကိုယ်ခန္ဓာကြံ့ခိုင်ရေး လေ့ကျင့်ခန်းဖြစ်သည့် ထုပ်တန်းကိုမေ့စေ့ဖြင့် ချီပြီးတွဲလောင်းခိုခိုင်းထားသည်များရှိကြောင်း သို့ရာတွင် ရည်ရွယ်ချက်နှင့် ဦးတည်ချက်က သင်တန်းပြီးဆုံးပါက ထမ်းဆောင်ရမည့် တာဝန်နှင့် လိုက်လျောညီထွေ သည့်လေ့ကျင့်ခန်းကိုပေးရကြောင်း ၎င်းကဆိုသည်။
“ လူတစ်ယောက်ကိုခြေထောက်နဲ့ကန်တဲ့ ဟာက နည်းနည်းတော့ မေးခွန်းထုတ်စရာရှိလာတယ်ပေါ့။ နောက်ကို မျက်နှာကို ထိုးတယ်။ ပါးရိုက်တယ်ဆိုတာတွေက ကျွန်တော်တို့ ဗိုလ်လောင်းတောက်လျှောက် လေ့ကျင့်မှုမှာတော့ မကြုံဖူးဘူး။ ဘယ်လောက်ပဲ စီနီယာကျကျ အောက်က ဂျုနီယာကို ခြေထောက်နဲ့ ကန်တယ်ဆိုတာလဲ ရှားပါးပေါ့။ အဲလိုပြောလို့ရတယ်။ အခုဒီဗွီဒီယို ဖိုင်အရ ပေါ်လာတဲ့ ဇစ်မြစ်ပေါ့။ ဘယ်လောက်အထိ ဘယ်ကနေ ပေါ်လာသလဲဆိုတာ တပ်ကနေ ပြန်စိစစ်သင့်တယ်။ ဒါတပ်မတော်ရဲ့ ဂုဏ်သိက္ခာနဲ့ဆိုင်တယ်။ ပြန်စိစစ်ပြီး ဖော်ထုတ်သင့်တယ်”ဟု ၎င်းက ပြောသည်။
ထိုးကြိတ်ခြင်းကိုတရားဝင် ခွင့်ပြုထားခြင်းမရှိသော်လည်း ယောက်ျားများစုဝေးနေသည့်နေရာဖြစ်သည့်အတွက် ခပ်ကြမ်းကြမ်း ထိုးကြိတ်အပြစ်ပေးသည့် အလေ့အထရှိကြောင်း၊ ကျန်သည့်စစ်ကျောင်းများ အကြောင်းအများကြီးမသိသော်လည်း အတူတူပင်ဖြစ်ဖို့များကြောင်း စစ်ထောက်လှမ်းရေးဟောင်းဖြစ်သည့် အပြင် Myanmar Review ဂျာနယ်၏ အယ်ဒီတာ ဗိုလ်ကြီးဟောင်းရဲမိုးက သူ၏ဖေ့ဘုတ်စာ မျက်နှာတွင် ရေးသားထားသည်။
"""ကျွန်တော်တို့ စစ်တက္ကသိုလ်မှာတော့ မျက်နှာကို လုံးဝ မထိုးရ ...ခြေထောက် ဒူး နဲ့ လုံးဝ (လုံးဝ) မကန်ရ မဆဲရေးရ စတဲ့ အစဉ်အလာများ တိတိကျကျ ရှိပါတယ်အွန်လိုင်းပေါ်မှာ ပြန့်နှံ့နေတဲ့ ဟိုပုန်းက တပ်မတော် နည်းပညာ သိပ္ပံ အပတ်စဉ် ၁၂ က အပတ်စဉ် ၁၃ ကို အပြစ်ပေးနေတဲ့ Movie ဖိုင်ဟာ စစ်သားတစ်ယောက် မျက်စိနဲ့ကြည့်ရင်တော့ ...သိပ်ထူးဆန်းတယ်လို့ မမြင်မိပါ သို့သော် အပြစ်ပေးတဲ့ သဘောထက် ကျော်လွန်နေတာလေးတွေတော့ နှစ်ချက်လောက်တွေ့ရပါတယ်ပထမအချက်က ဒူးနဲ့တိုက်တာပါဒါဟာ စစ်သင်တန်းကျောင်းတစ်ခုက Senior - Junior system အနေနဲ့တော့ အပြစ်ပေးတဲ့ စည်းဘောင်ထက်  ကျော်လွန်နေတဲ့ သဘောရှိပါတယ် ဒုတိယအချက်က အပြစ်ပေးနေပုံကို Movie ရိုက်ထားတာပါ ဒါဟာ အပြစ်ပေးတာနဲ့ ဘာမှမပတ်သက် အပြစ်ပေးခံရသူရဲ့ သိက္ခာကိုလဲ ထိခိုက်ကျဆင်းစေပါတယ်"" ဟုဗိုလ်ကြီးဟောင်းရဲမိုးက ရေးသားထားသည်။"
NCA အပြည့်အဝအောင်မြင်ရေး ထိုင်းတပ်မတော်အား ဆက်လက်ကူညီစေလို
By မဇ္ဈိမ 
ဖေဖော်ဝါရီ ၄ ရက် ။             ။ ငြိမ်းချမ်းရေး လုပ်ငန်းစဉ် တစ်ခုဖြစ်သော တစ်နိုင်ငံလုံး အပစ်ရပ်ရေးစာချုပ် NCA အား လက်မှတ်ရေးထိုးခြင်း အဆင့် အပြည့်အဝအောင်မြင်နိုင်ရန် ကူညီစေလိုသည်ဟု ဗိုလ်ချုပ်မှူးကြီး မင်းအောင်လှိုင်က ထိုင်းဘုရင့် တပ်မတော် ကာကွယ်ရေးဦးစီးချုပ်အား ပန်ကြားလိုက်သည်။
"ဖေဖော်ဝါရီ ၃ ရက်နေ့ နေပြည်တော်၌ နှစ်နိုင်ငံ တပ်မတော်ခေါင်းဆောင်နှစ်ဦး တွေ့ဆုံဆွေးနွေးကြစဉ် ပြောကြား ခြင်းဖြစ်သည်။ တပ်မတော်ကာကွယ်ရေးဦးစီးချုပ် ဗိုလ်ချုပ်မှူးကြီး မင်းအောင်လှိုင်က မြန်မာနိုင်ငံ ငြိမ်းချမ်းရေးဖြစ်စဉ်တွင် ထိုင်းဘုရင့် တပ်မတော်၏ ပူးပေါင်းဆောင်ရွက်မှုများအတွက် ကျေးဇူးတင်စကားပြောကြားသကဲ့သို့ NCA လက်မှတ်ရေးထိုးခြင်းများ အပြည့်အဝအောင်မြင်ရန် ""ဆက်လက်ကူညီစေလိုကြောင်း ထည့်သွင်းပြောဆိုခဲ့သည်။"
ထို့ပြင် နှစ်နိုင်ငံတပ်မတော်အကြား ဆက်ဆံရေး ကောင်းမွန်မှုသည်လည်း မြန်မာနိုင်ငံ တည်ငြိမ်အေးချမ်းမှု ဖော်ဆောင်ရာ တွင် အထောက်အကူဖြစ်သကဲ့သို့ ထာဝရငြိမ်းချမ်းရေးရရှိသည်အထိ ဆက်လက်ဆောင်ရွက်သွားမည်ဟု ပြောဆိုသည်။
မြန်မာ-ထိုင်း နှစ်နိုင်ငံတပ်မတော်အကြား အပြန်အလှန် ချစ်ကြည်ရင်းနှီးမှုနှင့် ယုံကြည်မှု တည်ဆောက်နိုင်ခဲ့ပြီး မိမိတို့ တပ်မတော်နှစ်ရပ်အကြား ဆက်ဆံရေးပုံစံမှာ အိမ်နီးချင်းနိုင်ငံများ ၊ အခြားနိုင်ငံများ အတွက်ပါ ကောင်းမွန်သည့် စံနမူနာ တစ်ခုဖြစ်သည်ဟုလည်း ဗိုလ်ချုပ်မှူးကြီးကဆိုသည်။
နှစ်နိုင်ငံ နယ်စပ်အငြင်းပွားမှုများ ဖြစ်ပေါ်ခဲ့ဖူးပြီး တင်းမာမှုတစ်ချို့ အတိတ်တွင်ဖြစ်ခဲ့ဖူးသော်လည်း မြန်မာ-ထိုင်း နှစ်ဖက်တပ်များနှင့် အစိုးရအကြား ညှိနှိုင်းဖြေရှင်းနိုင်ခဲ့ကြသဖြင့် ပြန်လည်တည်ငြိမ် သွားလေ့ရှိသည်။
နှစ်နိုင်ငံတပ်များအကြားတွင်လည်း မြို့နယ်၊ ဒေသဆိုင်ရာနှင့် ဦးစီးအဆင့်ထိ ဆွေးနွေးပွဲများပြုလုပ်လေ့ရှိပြီး တပ်မတော် ခေါင်းဆောင်များ၏ အပြန်အလှန် ချစ်ကြည်ရေးခရီးစဉ်များကလည်း ရင်းနှီးမှု၊ ယုံကြည်မှု၊ တည်ငြိမ်မှုနှင့် ပူးပေါင်း ဆောင်ရွက်မှုအတွက် အထောက်အကူဖြစ်စေရန် ဆောင်ရွက်နိုင်ခဲ့သည်ဟု သိရသည်။
ဗိုလ်ချုပ်မှူးကြီးက ထိုင်းဘုရင့်တပ်မတော်ကာကွယ်ရေးဦးစီးချုပ် General Sommai Kaotira နှင့် တွေ့ဆုံကြရာတွင် ထိုင်းနိုင်ငံရောက် မြန်မာအလုပ်သမားများကိစ္စ၊ ရွေးကောက်ပွဲဆိုင်ရာကိစ္စများနှင့် တည်ငြိမ်အေးချမ်းရေးလုပ်ငန်းများတွင် တပ်မတော်၏ ရပ်တည်လုပ်ဆောင်မှုများ၊ အဆင့်မြင့် တပ်မတော်အရာရှိကြီး သင်တန်းများ၊ စိုက်ပျိုးရေး၊ မွေးမြူရေး သင်တန်းများ စေလွှတ်ရေးတို့လည်း ပြောဆိုကြသည်။
နေပြည်တော်၌ သမ္မတ ဦးသိန်းစိန်နှင့်လည်း တွေ့ဆုံဆွေးနွေးခဲ့သေးသည့် ထိုင်းဘုရင့် တပ်မတော် ကာကွယ်ရေး ဦးစီးချုပ် ဗိုလ်ချုပ်ကြီးနှင့် အဖွဲ့သည် ညနေပိုင်းတွင် နေပြည်တော်ရှိ အမျိုးသားပြတိုက်သို့ သွားရောက် လေ့လာကြသည်။
ထို့ပြင် ဥပ္ပါတသန္တိစေတီတော်၌ အလှူငွေများ လှူဒါန်းပြီး စေတီတော် ပရဝုဏ်အတွင်းရှိ ဆင်ဖြူတော်များအား ကြည့်ရှုကြ သည်။
အခြေခံဥပဒေပြင်မယ်လို့ ဥပဒေကြမ်းကော်မတီဥက္ကဌသစ် ပြော
By မင်းမင်း 
နေပြည်တော်(ဖေဖော်ဝါရီ ၄)။ ။ ပြည်သူ့လွှတ်တော်၏ ဥပဒေကြမ်းကော်မတီဥက္ကဌအဖြစ် NLDပါတီ၏ ဗဟိုအလုပ်အမှုဆောင်ကော်မတီဝင်ဖြစ်သူ နောင်ချိုမြို့နယ် ပြည်သူ့လွှတ်တော်အမတ် ဦးထွန်းထွန်းဟိန်ကို တာဝန်ပေးအပ်ကြာင်း လွှတ်တော်ဥက္ကဌ ဦးဝင်းမြင့်က ဖေဖော်ဝါရီ ၄ရက် လွှတ်တော်အစည်းအဝေးတွင် ကြေငြာလိုက်သည်။
ဥပဒေကြမ်းကော်မတီကို အဖွဲ့ဝင် ၁၅ဦးဖြင့် ဖွဲ့စည်းသွားမည်ဖြစ်ပြီး ဥက္ကဌအဖြစ် ဦးထွန်းထွန်းဟိန်ကို တာဝန်ပေးမည်ဖြစ်ကြောင်း လွှတ်တော်ဥက္ကဌက ကြေငြာလိုက်ခြင်း ဖြစ်သည်။
သမ္မတလောင်းအမည်ကို အထူးလျှို့ဝှက်ထားသော ဒေါ်အောင်ဆန်းစုကြည်ဦးဆောင်သော NLDပါတီအနေဖြင့် ဥပဒေကြမ်းကော်မတီဥက္ကဌအဖြစ် ဦးထွန်းထွန်းဟိန်ကို တာဝန်ပေးမည်ကို ကြိုတင်အသိပေးထားခြင်း မရှိဘဲ လွှတ်တော်ဥက္ကဌ ဦးဝင်းမြင့်က ကြေငြာသည့်အချိန်မှသာ သိရှိရသည်ဟု ဦးထွန်းထွန်းဟိန်က လွှတ်တော်အစည်းအဝေးအပြီးတွင် ပြောသည်။
"""အန်ကယ်ကိုယ်တိုင်က ဒီနေ့လွှတ်တော်ထဲဝင်လို့ နာမည်ကြေငြာမှ သိရတာ"" ဟု ကော်မတီဥက္ကဌအဖြစ် တာဝန်ပေးမည်ကို ကြိုတင်မသိကြောင်း ဦးထွန်းထွန်းဟိန်က ပြောသည်။"
ဥပဒေကြမ်းကော်မတီဥက္ကဌဖြစ်လာသူ ဦးထွန်းထွန်းဟိန်အနေဖြင့် လုပ်ဆောင်ရန်ဆန္ဒရှိနေသည့် အကြောင်းအရာများအဖြစ် ဖွဲ့စည်းပုံအခြေခံဥပဒေပြင်ဆင်ရေးအပါအဝင် သုံးခုရှိနေသည်ဟု ဆိုသည်။
"""စိတ်ထဲမှာရှိတာ သုံးခုရှိတယ်။ ခေတ်နဲ့မညီတဲ့ဥပဒေတွေ ခေတ်နဲ့ညီအောင်ပြုပြင်မယ်။ ထပ်မံပြဌာန်းဖို့လိုတဲ့ ဥပဒေတွေကို ပြဌာန်းမယ်။ ဖွဲ့စည်းပုံအခြေခံဥပဒေပြင်ဆင်ဖို့ကိစ္စတွေမှာ အန်ကယ်ကြိုးစားမယ်"" ဟု ၎င်းက ပြောသည်။"
"ပြုပြင်ပြောင်းလဲရမည်ဟု အများစုက ယူဆထားသည့် ၂၀၀၈ ဖွဲ့စည်းပုံအခြေခံဥပဒေကိုမူ ""ဒီသက်တမ်းအတွင်းမှာ ပြင်နိုင်အောင်ကြိုးစားမယ်။ အခွင့်အရေးပေးသလောက် အန်ကယ်တို့ လုပ်လို့ရမှာပေါ့"" ဟု ဦးထွန်းထွန်းဟိန်က ပြောသည်။"
ပြီးခဲ့သည့် လွှတ်တော်သက်တမ်းတွင်မူ ပြည်သူ့လွှတ်တော်၏ ဥပဒေကြမ်းကော်မတီဥက္ကဌအဖြစ် ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီမှ ဦးတီခွန်မြတ်က တာဝန်ယူခဲ့သည်။
ဥပဒေကြမ်းကော်မတီ၏ တာဝန်၊ လုပ်ပိုင်ခွင့်၊ ရပိုင်ခွင့်နှင့် သက်တမ်းမှာ အောက်ပါအတိုင်း ဖြစ်သည်။
ကော်မတီ၏ သက်တမ်းသည် ပြည်သူ့လွှတ်တော်၏ သက်တမ်းနှင့်အညီ ဖြစ်သည်။ လွှတ်တော်ဥက္ကဌသည် ကော်မတီသက်တမ်းတစ်နှစ်အတွင်း ပြန်လည်သုံးသပ်ပြီး ကော်မတီဝင်များကို လဲလှယ်ခန့်အပ်နိုင်သည်။
အမျိုးသားလွှတ်တော် အမြဲတမ်းကော်မတီ နှစ်ခုကိုအသစ်ပြင်ဆင်ဖွဲ ့စည်း
By နေသာ 
နေပြည်တော်၊ ဖေဖော်ဝါရီ ၄ ။            ။ သက်တမ်းကုန်ဆုံးသွားသည့် အမျိုးသားလွှတ်တော်ရှိ အမြဲတမ်းကော်မတီ လေးခုအနက် ပြည်သူ့ငွေစာရင်းကော်မတီ နှင့် ဥပဒေကြမ်းကော်မတီ တို့ကို့ပြန်လည်ဖွဲ့စည်းလိုက်သည်။
ဒုတိယအကြိမ် အမျိုးသားလွှတ်တော် ပထမပုံမှန်အစည်းအဝေး ဒုတိယနေ့တွင် လွှတ်တော် ဥက္ကဌဖြစ်သူ ဦးမန်းဝင်းခိုင်သန်းက ဥပဒေကြမ်းကော်မတီ နှင့် ပြည်သူ့ငွေစာရင်းကော်မတီ ဖွဲ့စည်းရေးကို လွှတ်တော်အစည်းအဝေးတွင် ကိုယ်စားလှယ်များသို့ရှင်းလင်းပြောကြားခဲ့သည်။
ယင်းကော်မတီ နှစ်ရပ်၏ တာဝန်၊လုပ်ပိုင်ခွင့် ၊ ရပိုင်ခွင့် ၊ သက်တမ်းနှင့် ပက်သက်၍ အမျိုးသားလွှတ်တော်ကိုယ်စားလှယ်များအား လွှတ်တော်ကိုယ်စားလှယ် နှစ်ဦးက အစည်းအဝေးတွင် ရှင်းပြခဲ့ပြီး လွှတ်တော်ဥက္ကဌက ကော်မတီ ဥက္ကဌ နှင့် အဖွဲ့ဝင် အမည် များကို ကြေငြာခဲ့သည်။
ဥပဒေကြမ်းကော်မတီ ဥက္ကဌအဖြစ် တာဝန်ပေးခံရသည့် ဦးဇော်မင်းက “ ကျတော်ကြိုသိမထားပါဘူး ၊ ယုံကြည်မှုကတော့ ကျတော့ အသက်အရွယ်နဲ့ကျတော့ပညာနဲ့ဆိုရင်တော့ ယုံကြည်မှုရှိပါတယ် ။ ပင်တော့ပင်ပန်းမယ် ၊ ကြိုးစားရမယ် ၊ ကျတော်လေ့လာမိသလောက် ဥပဒေကြမ်းကော်မတီက ညလုံးပေါက်အစည်းအဝေးထိုင်ရတယ်လို့ကြားဖူးတယ် ၊ ယုံကြည်စွာတာဝန်ပေးတဲ့အတွက် တာဝန်ကျေ ပွန်အောင် ထမ်းဆောင်မယ်လို့ပြောချင်ပါတယ် ” ဟု ပြောသည်။
အမျိုးသားလွှတ်တော် ဥပဒေကြမ်းကော်မတီ ဥက္ကဌအဖြစ် စစ်ကိုင်းတိုင်းဒေသကြီး မဲဆန္ဒနယ် အမတ် (၆) ဦးဇော်မင်း အားလည်းကောင်း ၊ အမျိုးသားလွှတ်တော် ပြည်သူ့ငွေစာရင်းကော်မတီ ဥက္ကဌအဖြစ် ကရင်ပြည်နယ် မဲဆန္ဒနယ် အမှတ် (၂) ဦးစောမိုးမြင့် တို့နှစ်ဦးအား ခန့်အပ်တာဝန်ပေးခဲ့သည်။
“ အဓိက ကတော့ အစိုးရဘတ်ဂျတ်တွေကို ဘဏ္ဍာရေးစည်းမျဉ်းနဲ့အညီ ၊ ဆောင်ရွက်မှုရှိ ၊ မရှိ ၊ အမှန်တကယ်ပဲ သုံးစွဲမှုရှိ မရှိ ၊ လိုအပ်လို့သုံးတာဟုတ်ရဲ့လားဆိုတာတွေ စီစစ်ရမှာပေါ့ ၊ စည်းစနစ် မကျတာတွေအများကြီးတွေ့ခဲ့ရတယ် ၊ အန်ကယ်တို့လက်ထက်မှာ စည်းစနစ်ကျ အောင်စီစဉ်ပေး ရမှာပေါ့ ဆိုလိုတာကတော့ သုံးသင့်တဲ့နေရာသုံးပြီးမလိုအပ်တဲ့နေရာတွေ မသုံးစေချင်ဘူး ” ဟု ပြည်သူ့ငွေစာရင်းကော်မတီ ဥက္ကဌအဖြစ်ခန့်အပ်ခြင်းခံရသည့် ဦးစောမိုးမြင့် ကပြောသည်။
အမျိုးသားလွှတ်တော်တွင် အမြဲတမ်းကော်မတီလေးရပ်အဖြစ် ဥပဒေကြမ်းကော်မတီ ပြည်သူ့ငွေစာရင်းကော်မတီ ၊ လွှတ်တော်အခွင့်အရေး ကော်မတီ ၊ လွှတ်တော်အခွင့်အရေးကော်မတီ ၊ အစိုးရ၏ အာမခံချက်များ ၊ ကတိများ နှင့် တာဝန်ခံချက်များ စီစစ်ရေးကော်မတီ ဟူ၍ အမြဲတမ်းကော်မတီလေးရပ်ကို ပြီးခဲ့သည့် ပထမအကြိမ် လွှတ်တော်တွင် ဖွဲ့စည်းခဲ့သည်။
ဝိုင်းမော်မြို့နယ်အတွင်း ကချင်မူးယစ်ဆေးဝါးတိုက်ဖျက်ရေးအဖွဲ့တိုက်ခိုက်ခံရ
By ဖနိဒါ 
ချင်းမိုင်၊ဖေဖော်ဝါရီ  ၄ ။         ။ ကချင်ပြည်နယ် ဝိုင်းမော်မြို့နယ်အတွင်း ကချင်မူးယစ်ဆေးဝါးတိုက်ဖျက်ရေးအဖွဲ့(Pat Jasan-PJS)များကို ဘိန်းစိုက်ခင်းပိုင်ရှင် ဒေသခံ လူ အင်အား ၅၀၀ ခန့်က တားဆီး၍ ဂွများဖြင့် ပစ်ခတ်တိုက်ခိုက်ခံနေရသဖြင့် လုံခြုံရေး စိုးရိမ်နေရသည်ဟု သိရသည်။
ဖေဖော်ဝါရီလ ၄ ရက် နံနက် ၇ နာရီချိန်တွင် ဝိုင်းမော်မြို့နယ် မော်စီတုံးကျေးရွာတွင် PJS အဖွဲ့ ရပ်နားနေသော နေအိမ်သို့ ဒေသခံ ဘိန်းစိုက်ပိုင်ရှင်များ ရောက်လာ၍ အိုးခွက်များ ဖျက်ဆီးခြင်း၊ ဂွဖြင့် ပစ်ခတ်ခံရသဖြင့် အဖွဲ့မှ ၃ ဦး ထိခိုက်ဒဏ်ရာရရှိမှုများ ရှိနေသည်ဟု မြစ်ကြီးနားမြို့နယ်PJS အဖွဲ့မှ အတွင်းရေးမှူး ဦးအင်ခွမ်တန်ဂွန်းက ပြောသည်။
“ဆဒုံး-ကန်ပိုင်တီ လမ်းပေါ်က မော်စီတုံးရွာဆိုတာ ရှိတယ်။ အဲဒီရွာတလျှောက်က ရွာသားတွေ ကားနဲ့ လာပြီး လာဝိုင်းတယ်။ ဒီမနက် ၇ နာရီမှာ ကျနော်တို့အဖွဲ့ နေနေတဲ့ အိမ်ကိုလာဝိုင်းပြီး   လေးဂွနဲ့ပစ်၊ ကျောက်ခဲနဲ့ ပစ်တယ်။ ကျနော်တို့ အဖွဲ့က နှစ်ဦးသုံးဦး ပစ်ခံရတယ်။ အခုလည်း လူတွေ စုပြီး ဝိုင်းနေကြ တယ်လို့ ပြောတယ်။ လုံခြုံရေးအဖွဲ့ကလည်း ပစ်ခွင့်မရှိလို့ မပစ်ဘူး”ဟု သူက မဇ္ဈိမကို ပြောသည်။
“မနေ့ကလည်း မော်စီတုံးရွာမှာ ကျနော်တို့အဖွဲ့ နားတဲ့နေရာမှာ လာဝိုင်းပြီး အိုးခွက်တွေ ဖျက်ဆီး ရိက္ခာတွေ လုယက်တာတွေ လုပ်လာတယ်၊ သူတို့ လာဝိုင်းပြီးတော့ ဓါးတွေနဲ့ ဟစ်အော်၊ လေးဂွတွေနဲ့ ပစ်ခတ် လာတယ်။ ကျနော်တို့အဖွ့ဲက တစ်နေရာမှာ စုလိုက်တော့ သူတို ဒေသခံတွေလည်း ညနေပိုင်းတော့ ကိုယ့်အိမ်ကိုယ်ပြန်သွားကြတယ်”ဟု သူက ဆက်လက် ပြောဆိုသည်။
၎င်းတို့အဖွဲ့အား လုံခြုံရေး တာဝန်ယူပေးနေသော အစိုးရ၏ ရဲတပ်ဖွဲ့တို့ဘက်မှလည်း အထက်မှ ပစ်ခွင့်မရှိသဖြင့် ဘိန်းစိုက်ဒေသခံများအား ပြန်လည် တုံ့ပြန်ခြင်း မရှိခဲ့ကြောင်း သူက ပြောသည်။
ကချင်မူးယစ်ဆေးဝါးတိုက်ဖျက်ရေးအဖွဲ့က ကချင်ပြည်နယ် မြောက်ပိုင်းတိုင်း စစ်ဌာနချုပ်(မပခ) တိုင်းမှူးထံသို့ ဆက်သွယ်ခဲ့သော်လည်း တိုင်းမှူးသည် နေပြည်တော်သို့ လေးလပတ်အစည်းအဝေး တက်ရောက်နေသဖြင့် ဆက်သွယ်၍ မရသေးကြောင်း သူက ပြောသည်။
“တိုင်းမှူးကလည်း လေးလပတ်အစည်းအဝေးသွားလိုက်တယ်။ ဆက်သွယ်လို့ မရတော့ဘူး။ ရဲမင်းကြီးတွေကတော့ အစည်းအဝေးလုပ်နေတယ်လို့ပြောတယ်။ ဒီမနက် တိုင်းက ဂျီဝမ်းကိုလည်း ဖုန်းဆက်မေးကြည့်တော့ ဘာမှ မပြောနိုင်ဘူး”ဟု ဦးအင်ခွမ်တန်ဂွန်းက ပြောသည်။
မကြာမီ ရက်ပိုင်းတွင် တားဆီးပိတ်ပင်ခံနေရသော ဒေသသို့ သွားရောက်ရန် ကချင် လူထုက သွားရောက် အင်အားဖြည့်တင်းရန် အမြန်ဆုံး စီစဉ်နေသည်ဟု သူက ပြောသည်။
ဝိုင်းမော်မြို့နယ် ဆဒုံး-ကန်ပိုင်တီကားလမ်းပေါ်ရှိ ဝေါ့ခရုန်းကျေးရွာအထက်ပိုင်းနှင့် ရှငေါဒေသ ဥမားဘွမ် ဘက်တွင် ဘိန်းခင်းအမြောက်အများ စိုက်ပျိုးထားသည်ကို တွေ့ရှိထားသည်ဟု သူက ပြောသည်။
ကချင်မူးဆေးဝါး တိုက်ဖျက်ရေးအဖွဲ့(PJS) က ပြီးခဲ့သည့် ဇန်နဝါရီလ ၂၃ ရက်မှစတင်၍ ဝိုင်းမော်မြို့နယ် အတွင်းရှိ ဘိန်းခင်းများ ဖျက်ဆီးနေရာ ဘိန်းခင်း ဧကပေါင်း ၁၀၀၀ ကျော် ဖျက်ဆီးနိုင်ခဲ့ပြီးဖြစ်သည်ဟု သိရသည်။
ဇန်နဝါရီလ ၁၉ ရက်က ကချင်မူးယစ်ဆေးဝါးတိုက်ဖျက်ရေးအဖွဲ့ အင်အား ၁၂၀၀ ကျော်သည် ဆံဒုံး၊ ကန်ပိုင်တီ၊ ချီဖွေဒေသသို့ သွားရောက်ရန် ပြင်ဆင်ခဲ့သော်လည်း ဘိန်းစိုက်ပိုင်ရှင်များက ချိန်းခြောက်ပြောဆိုမှုများ ရှိသော်လည်း လုံခြုံရေး ရဲတပ်ဖွဲ့ အင်အား ၅၅ ဦးနှင့်အတူ ဇန်နဝါရီလ ၂၃ ရက်မှစတင်ထွက်ခွာခဲ့ခြင်း ဖြစ်သည်။
ငရုပ်ကောင်းမြို့နယ်ခွဲက ဂေါ်ရင်ဂျီကျွန်း လာရောက်သူများလာ
By စည်သူမောင်မောင် 
ပုသိမ်၊ ဖေဖော်ဝါရီ ၄ ။            ။ ငပုတောမြို့နယ်၊ ငရုပ်ကောင်းမြို့နယ်ခွဲ၊ နံသာဖုကျေးရွာရှိ ဂေါ်ရင်ဂျီကျွန်းသို့ ပွင်လင်းရာသီမှ စတင်ပြီး ခရီးသွားသူများ လာရောက်ကြောင်းဒေသခံများထံမှသိရှိရသည်။
"""အခု နေ့တိုင်းကို ခရီးသွားတွေလာကျတယ် တချိုနေ့ချင်းပြန်တယ်၊တချို ညအိပ်လာအပန်းဖြေတာတွေရှိတယ်၊ကျွန်မတို့ အခက်အခဲက လျှပ်စစ်မီးမရတာပဲ ကိုယ်စက်နဲ့မောင်းရတာရယ်ပါပဲ"" ဟုနံသာဖုကျေးရွာနေ နန်းချိုပြုံးက ပြောသည်။"
ပုသိမ်-မော်တင်ကာလမ်းမှ ငရုပ်ကောင်းမြို့နယ်ခွဲသို့  ၅ နာရီခန့် ကားဖြင့်သွားရပြီး ငရုပ်ကောင်းမှ မြေသားလမ်းအတိုင်း ၁၇ မိုင်ခန့်မောင်းမှ ဂေါ်ရင်ဂျီကျွန်းသို့ရောက်သည်။
ခရီးသွားများခပ်စိတ်စိတ်ရောက်လာသည့်အတွက် တည်းခိုသည်နေရာဆောက်လုပ်နေသည့် ဒေသခံများလည်းရှိနေကြောင်း၊အစားအသောက်များ ချက်ပြုတ်ပေးသူများလည်းရှိသည်ကိုတွေ့ရသည်။
"""ကျွန်တော်တို့ဒေသဖွံဖြိုးတိုးတက်ဖို့လိုတယ်၊ခရီးသွားလုပ်ငန်းတိုးတက်စေချင်တယ် ဒါပေမယ် ကမ်းခြေက လူတွေက တခြားအရပ်ရောက်ပြီး ဒေသတိုးတက် တာမျိုးထပ် ဒေသကလူတွေပါ တိုးတက်မှု မျိုးလိုချင်တယ်၊ ကျွန်တော်တို့ လမ်းပန်းဆက်သွယ်ရေးတိုးတက် စေချင်ပါတယ်""ဟုရောင်နီဦးကျေးရွာမှ ဒေသခံဦးမွှေးပြောသည်။"
အပြည်ပြည်ဆိုင်ရာ ဒုတိယစီးပွားရေးဇုန် စီမံကိန်း စဖော်နေပြီ
By မဇ္ဈိမ 
ဖေဖော်ဝါရီ ၄ ရက် ။          ။ ကန်ဒေါ်လာ သန်း ၃၅၀ ကျော်အကုန်ခံမည့် ရန်ကုန်မြို့ အပြည်ပြည်ဆိုင်ရာ ဒုတိယစီးပွားရေးဇုန် စီမံကိန်း ပထမအဆင့် ကို စတင်နေပြီဖြစ်သည်။
ရန်ကုန်တိုင်း၊ မရမ်းကုန်းမြို့နယ် မင်းဓမ္မလမ်းနှင့် တော်ဝင်လမ်းထောင့်ရှိ ရန်ကုန်မြို့တော် စည်ပင်ကော်မတီပိုင် ၃၆ ဒဿမ ၅၅၁ ဧကကျယ်မြေကွက်ပေါ်၌ First Myanmar Construction ကုမ္ပဏီ က အကောင်အထည်ဖော်နေခြင်းဖြစ်သည်။
စီမံကိန်းကို ရန်ကုန်တိုင်း အစိုးရအဖွဲ့၏ ခွင့်ပြုညွှန်ကြားမှုဖြင့် ဖေဖော်ဝါရီ ပထမပတ်မှ စတင်နေခြင်းဖြစ်ပြီး စီမံကိန်းကာလ ၅ နှစ် ကြာမည်ဟု ခန့်မှန်းထားကြောင်း နိုင်ငံပိုင်သတင်းစာ၌ ဖော်ပြသည်။
လက်ရှိ မင်းဓမ္မလမ်း MCC ခန်းမထက် ခြောက်ဆပိုကြီးသော MCC ခန်းမကြီး တည်ဆောက်ရန်အတွက် မြေညှိ၊ မြေတူး၊ မြေထိန်းလုပ်ငန်းများ စတင်ဆောင်ရွက်နေပြီဟုဆိုသည်။
စီမံကိန်း တည်ဆောက်ရေးလုပ်ငန်းကို မြန်မာ၊ ကိုရီးယားနှင့် ဂျပန်နိုင်ငံများမှ ပညာရှင်များ ပူးပေါင်းဆောင်ရွက်ကြ မည်ဖြစ်ပြီး ဟိုတယ်ကြီးများ၊ ကုမ္ပဏီရုံးခန်းများ၊ စီးပွားရေးလုပ်ငန်းရုံးများ၊ ဈေးဝယ်စင်တာများသာမက စီမံကိန်းတစ်ခုလုံး အတွက် ကားအစီးရေ ၅၀၀၀ ရပ်နားနိုင်သော မြေအောက်သုံးထပ်ကားပါကင် တစ်ခုလည်း ပါဝင်မည်ဟု သိရသည်။
ကျောင်းသားများက မြို့နယ်ရဲမှူးကို တရားစွဲဆိုရန် လျှောက်ထားမှု ပယ်ချခံရ
By မျိုးသူအောင် 
ရန်ကုန်၊ဖေဖော်ဝါရီ ၄ ။           ။ အမျိုးသားပညာရေး ဥပဒေအားကန့်ကွက်ဆန္ဒပြမှုဖြင့် အမှုရင်ဆိုင်နေရသည့် ကျောင်းသားများ၏အမှုတွင် သက်သေထွက်ဆိုသည့် တရားလို ကမာရွတ်မြို့နယ် ရဲမှူးအား ပြန်လည်တရားဆွဲဆိုရန် လျောက်ထားမှုကို ရန်ကုန်တိုင်းဒေသကြီး ကမာရွတ်မြို့နယ် တရားရုံးက ပယ်ချလိုက်ကြောင်း သိရသည်။
ပြန်လည်တရားဆွဲဆိုရန် ဇန်နဝါရီ ၂၇ ရက်နေ့တွင် ဗကသများအဖွဲ့ချုပ်မှ ကိုနန္ဒာစစ်အောင်၏ တရားလွှတ်တော်ရှေ့နေ ဦးဋ္ဌေးက ကမာရွတ်မြို့နယ်တရားရုံးသို့တင်သွင်းခဲ့ခြင်းဖြစ်ပြီး ဖေဖေါ်ဝါရီ ၄ ရက်နေ့တွင် မြို့နယ်တရားသူကြီးက ပယ်ချခဲ့ခြင်း ဖြစ်သည်။
""" ရဲမှူးကို မမှန်သက်သေထွက်ဆိုမှုနဲ့ တရားဆွဲဖို့အတွက်လျောက်ထားတယ်။ ဦးဋ္ဌေးလျောက်တာ။ အဲဒါကို ဒီနေ့ပယ်လိုက်တယ်"" ဟု ကျောင်းသားများ၏ တရားလွှတ်တော်ရှေ့နေ ဦးလှမျိုးမြင့်က ပြောသည်။"
၂၀၁၅ခုနှစ်နှစ်အတွင်း အမျိုးသား ပညာရေးဥပဒေအား ကန့်ကွက်ဆန္ဒပြမှုများတွင် ပါဝင်ခဲ့သည့် ဗမာနိုင်ငံ လုံး ဆိုင်ရာ ကျောင်းသားသမဂ္ဂများအဖွဲ့ချုပ်မှ ကိုကျော်ကိုကို၊ ကိုနန္ဒာစစ်အောင်၊ ကိုမင်းသွေးသစ်၊ ကိုဂျိမ်း၊ မဖြိုးဖြိုး အောင်၊ မပိုပိုနှင့် ဝန်းရုံပြည်သူ ကိုဝင်းကျော့မှူးတို့အား ကမာရွတ်မြို့နယ် ရဲမှူးဇော်ဝင်းက တရားလိုပြုလုပ်၍ အမှုဖွင့်တရားဆွဲဆိုထားခြင်းဖြစ်သည်။
ရဲမှူးဇော်ဝင်းက သက်သေထွက်ဆိုရာတွင် မမှန်မကန်ဓာတ်ပုံများဖြင့် လိမ် လည်ထွက်ဆိုသည်ဟုဆိုကာကျောင်းသားများက  ပြန်လည်တရားဆွဲဆိုရန် လျောက်ထားခဲ့ခြင်းဖြစ်သည်။
""" ဒီဓာတ်ပုံတွေ အားလုံးမှာ ထောက်ခံသပိတ်က ဓာတ်ပုံတွေပါနေတဲ့အတွက် ဒီကိစ္စက ရက်စွဲမှားယွင်းရုံ ကွန် ပျုတာ စာစီစာရိုက်မှားယွင်းရုံ ကိစ္စမဟုတ်ဘူးဗျ။ ဒီဟာနဲ့ ပတ်သက်ပြီး တရားစွဲလို့မရတာ အတွက်တော့ ကျွန် တော့အနေနဲ့ စိတ်မကောင်းဘူး။ ဘာဖြစ်လို့လည်းဆိုတော့ ဒီဟာက ကျွန်တော်တို့အတွက် အရေးကြီး တယ် ဗျ""ဟု ဗကသများအဖွဲ့ချုပ်မှ ကိုနန္ဒာစစ်အောင်ကပြောသည်။"
တရာရုံးသို့ သက်သေအဖြစ်တင်ပြခဲ့သည့် ဓာတ်ပုံ ၁၄ ပုံတွင် မှားယွင်းခဲ့သည့် ၇ပုံမှာ သဘောရိုးဖြင့် သာလုပ်ဆောင်ခြင်း ဖြစ်ပြီး မမှန်သက်သေဖန်တီးခြင်း မဟုတ်ကြောင်း ရဲမှူးက ဖေဖော်ဝါရီ ၄ရက်နေ့ က တရားရုံးတွင် ပြန်လည်ချေပခဲ့ကိုတွေ့ရသည်။
ဖက်ဒရယ်ဒီမိုကရေစီမဟာမိတ် (FDA) အဖွဲ့က ပြည်ထောင်စုနေ့တွင် ကြေညာစာတမ်းထုတ်ပြန်မည်
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၄ ။           ။ လာမည့် (၆၉) ကြိမ်မြောက် ပြည်ထောင်စုနေ့အခမ်းအနားကို နိုင်ငံရေး ပါတီများစုဖွဲ့ ထားသော ဖက်ဒရယ်ဒီမိုကရေစီမဟာမိတ် Federal Democracy Alliance (FDA) အဖွဲ့ဝင်ပါတီများ က ကျင်းပမည်ဖြစ်ပြီး သဘောထားကြေညာစာတမ်းတစ်စောင် ထုတ်ပြန်မည်ဟု FDA ရုံးမှသိရသည်။
FDA အဖွဲ့တွင်ပါဝင်သော ဒီမိုကရက်တစ်ပါတီ (မြန်မာ) ဥက္ကဋ္ဌ ဦးသုဝေက ''အခုကျင်းပတာ ဒုတိယအကြိမ်ပေါ့။ FDA အဖွဲ့ဝင်တွေအပြင် ကျန်တဲ့ပါတီတွေကိုဖိတ်မယ်၊ ပြီးတော့မီဒီယာတွေ၊ ရွေးကောက်ပွဲကော်မရှင်တို့ ရန်ကုန်တိုင်းအစိုးရ အဖွဲ့တို့ကို ဖိတ်ပါမယ်။ FDA အဖွဲ့အပြင် တခြားပါတီ တွေနဲ့များများစုပေါင်းလုပ်နိုင်ရင်ပိုကောင်းတာပေါ့။ အဲ့ဒီနေ့မှာ FDA ရဲ့ပြည်ထောင်စုနေ့နဲ့ပတ်သက်တဲ့ သဘောထားကြေညာစာတမ်းထုတ်ပြန်မှာပါ။'' ဟု မဇ္ဈိမသို့ပြောကြားသည်။
ယနေ့ နံနက် ၁၁ နာရီ အချိန် ရန်ကုန်မြို့ FDA ရုံးခန်းတွင် ပြည်ထောင်စုနေ့ အခမ်းအနား ကျင်းပရေး အစည်းအဝေး ဆုံးဖြတ်ချက်အရ ပြည်ထောင်စုနေ့ အခမ်းအနားကို ဖေဖော်ဝါရီလ ၁၂ ရက်နေ့ နံနက် ၁၀ နာရီမှ ၁၂ နာရီထိ မဟာဗန္ဓုလလမ်းနှင့်သိမ်ဖြူလမ်းထောင့်ရှိ YMCA ခန်းမ၌ ကျင်းပမည်ဟု FDA ရုံးအဖွဲ့ဝင် ဦးဇာနည်က ပြောသည်။
''အခမ်းအနားမှာ ဖတ်ကြားမယ့် စာတမ်းများကိစ္စနဲ့ အသေးစိတ်အစီအစဉ်များကို ချမှတ်နိုင်ဖို့ (၈) ရက် နေ့ FDA ရုံးခန်းမှာ အစည်းအဝေး ထပ်ခေါ်ထားပါတယ်။ လူကြီးတွေ ညှိနှိုင်းပြီးမှ ဆုံးဖြတ်ကြမှာပါ။'' ဟု ဦးဇာနည်က ဆိုသည်။
အခမ်းအနားပြင်ဆင်မှုအတွက် ကရင်ပြည်သူ့ပါတီ၊ အကျွေးအမွေးနှင့် အခမ်းအနားလုံခြုံရေးအတွက် ပြည်သူ့အကျိုးပြုကျောင်းသားများပါတီ၊ အခမ်းအနားသို့ ဖိတ်ကြားသင့်သည့် ဧည့်သည်တော်များနှင့် များသို့ ဖိတ်ကြားရန် ဒီမိုကရက်တစ်ပါတီ(မြန်မာ) မှ တာဝန်ယူမည်ဖြစ်သည်။
FDA အဖွဲ့တွင် ဗမာပြည်သူ့ပါတီ၊ ကရင်ပြည်သူ့ပါတီ၊ ကရင်ဒီမိုကရက်တစ်ပါတီ၊ ချင်းတိုးတက်ရေး ပါတီ၊ ဒီမိုကရက်တစ်ပါတီ (မြန်မာ)၊ ဒီမိုကရေစီနှင့် ငြိမ်းချမ်းရေးပါတီ၊ မြို (ခေါ်) ခမီ ပါတီ၊ ရခိုင်ပြည်နယ် အမျိုးသားအင်အားစုပါတီ၊ ပြည်ထောင်စုဒီမိုကရေစီပါတီ၊ ပြည်သူ့အကျိုးပြု ကျောင်းသားများ ဒီမိုကရေစီပါတီ၊ မြန်မာအမျိုးသားကွန်ဂရက်ပါတီတို့ ပါဝင်ကြသည်။
ရှမ်းမြောက် နမ့်ဆန် မီးလောင်ကျွမ်းမှု ညနေ၆နာရီကျော်ထိ ငြိမ်းသတ်နိုင်ခြင်းမရှိသေး
By မျိုးသူအောင် 
ဖေဖော်ဝါရီ(၄)ရက်၊ ရန်ကုန်။        ။ ရှမ်းပြည်နယ်မြောက်ပိုင်း နမ့်ဆန်မြို့ မီးလောင်ကျွမ်းမှုသည် ညနေ(၆)နာရီအထိ မီးငြိမ်းသတ်နိုင်ခြင်းမရှိသေးပဲ အိမ်ခြေ(၁၀၀)ကျော် မီးလောင်ကျွမ်းသွားပြီဖြစ် ကြောင်း နမ့်ဆန်မြို့နယ် ရဲတပ်ဖွဲ့မှူးရုံးမှ သိရသည်။
ယနေ့ နေ့လည် ၁ နာရီ ခွဲတွင် မင်္ဂလာရပ်ကွက်မှ စတင်မီးလောင် ကျွမ်းခဲ့ခြင်းဖြစ်ပြီး မီးလောင်ကျွမ်းရာသို့ နမ့်ဆန် မီးသတ်အပြင် ကျောက်မဲမြို့နယ် မီးသတ်တပ်ဖွဲ့နှင့် သီပေါမြို့နယ် မီးသတ်တပ်ဖွဲ့မှ မီးငြိမ်းသတ်ယဉ်များရောက်ရှိ ငြိမ်းသတ် နေပြီ ဖြစ်သော်လည်း လက်ရှိအချိန်ထိ(ညနေ ၆ နာရီ) မီးထိမ်းနိုင်ခြင်း မရှိသေးကြောင်း နမ့်ဆန် မြို့နယ် ရဲ တပ်ဖွဲ့မှူးရုံးမှ တာဝန်ကျ ရဲတပ်ကြီးတစ်ဦးက   ပြောသည်။
အမရပူရမြို့နယ်တွင် ကျပ်သိန်း ၅၀၀ခန့်အကုန်ကျခံ၍ ရေခေါ်တူးမြောင်းတူး
By အောင်ကိုဦး 
မန္တလေး၊ဖေဖော်ဝါရီ ၄ ။           ။ မန္တလေးတိုင်းဒေသကြီး ၊ အမရပူရမြို့နယ်၊ ရွှေကြက်ယက်ကျေးရွာအုပ်စုအတွင်းရှိ ကျေးရွာပေါင်း၂၄ ရွာမှဒေသခံပြည်သူများ မိုးတွင်းရေလျှံမှုလျှော့နည်းစေရန်နှင့်   ရေဆိုးအနံ့များကင်းစင်စေရန်အတွက် ရေခေါ်တူးမြောင်းကို ကျပ်သိန်း ၅၀၀ အကုန်အကျခံ၍ တူးဖော်ဆောင်ရွက်လျှက်ရှိသည်ဟု မန္တလေးတိုင်းဒေသကြီး၊   ရေအရင်းအမြစ်နှင့်မြစ်ချောင်းများ ဖွံ့ဖြိုးတိုးတက်ရေးဦးစီးဌာန၊ ဒေသ(၅)မှ ဒုတိယညွှန်ကြားရေးမှူး ဦးတိုးအောင်လင်းက မဇ္ဈိမ ကိုပြောသည်။
အဆိုပါရေခေါ်တူးမြောင်းကို တိုင်းဒေသကြီးအစိုးရအဖွဲ့၏ ဖြည့်စွက်ရန်ပုံငွေဖြင့် ရေအရင်းအမြစ်နှင့်မြစ်ချောင်းများဖွံ့ဖြိုးတိုးတက်ရေးဦးစီးဌာနမှ ဇန်နဝါရီ ၂၆ ရက်က စတင်ဆောင်ရွက်နေပြီး အလျားမီတာ ၂၀၀၀ ထိတူးဖော်သွားမည်ဟု ဦးတိုးအောင်လင်းက ဆိုသည်။
မန္တလေးမြို့ရှိရေဆိုးများသည် ရွှေကြက်ယက်ကျေးရွာအနီးရှိ မြေနိမ့်ချိုင့်အတွင်းတွင် ရေထွက်ပေါက်နှင့်ရေစီးလမ်းကြောင်း မရှိသောကြောင့် ရေအသေဖြစ်နေပြီး အနီးပတ်ဝန်းကျင်ရှိ ကျေးရွာများသို့ အနံ့အသက်ဆိုးများထွက်ပေါ်ကာ ကျန်းမာရေးထိခိုက်မှုများ ဖြစ်ပေါ်လျှက်ရှိသောကြောင့် ရေခေါ်တူးမြောင်းကို တူးဖော်ရခြင်းဖြစ်ပြီး ထိုတူးမြောင်းသည် ယဉ်တော်ကျေးရွာရှိ မြေနုကျွန်းကိုဖြတ်သန်း၍ ဧရာဝတီမြစ်အတွင်းသို့စီးဆင်း စေမည်ဖြစ်ကြောင်း ဦးတိုးအောင်လင်းကဆိုသည်။
"""ရေခေါ်တူးမြောင်းဖေါက်ရတာက ရွှေကြက်ယက်နေပြည်သူတွေခံစားနေရတဲ့ရေဆိုးဘေး ဒဏ်ကနေအထိုက်အလျှောက်လျော့နည်းစေအောင် ဆောင်ရွက်တာပါ။ ဒီရေတွေက ထွက်ဖေါက်မရှိဘူး။ အဲဒါကို ဧရာဝတီမြစ်ရေနဲ့ဖလှယ်တဲ့သဘောပါပဲ။ ရေစီးဆင်းမှုရှိနေရင် အနံ့အသက်ကနည်းသွားပါမယ်။ ပြီးတော့ဒီရေကို နမူနာယူပြီး ဓါတ်ခွဲစမ်းသပ်မှုတွေလုပ်သွားပါမယ် ""ဟု ဦးတိုးအောင်လင်း ကပြောသည်။"
တူးမြောင်းပြီးစီးသွားပါက မြေနုကျွန်းပေါ်တွင်ဖြတ်သန်းသွားခွင့်ခက်ခဲသွားနိုင်ခြင်းနှင့်ဆက်လက်စိုက်ပျိုးခွင့်မပြုမည်ကို စိုးရိမ်သောကြောင့် တူးမြောင်းမဖောက်လုပ်ရန် ကန့်ကွက်ကြောင်း ဦးဆောင်ကန်ကွက်သူများအနက် တစ်ဦးဖြစ်သူ ဒေါ်ခင်မျိုးထွေးကဆိုသည်။
""" ဟိုဘက်ခြမ်း၊ဒီဘက်ခြမ်းဖြစ်သွားတော့ သီးနှံသယ်ယူဖို့လည်းခက်မယ်။ စိုက်ပျိုးဖို့လည်းခက်မယ်။စိုက်ရဖို့မစိုက်ရဖို့လည်း မသေချာဘူး။ ဒါကြောင့် ကန့်ကွက်တာပါ ""ဟု ဒေါ်ခင်မျိုးထွေး ကပြောသည်။"
တိုင်းဒေသကြီးအစိုးရအဖွဲ့ထံသို့ ဖေဖော်ဝါရီလ ၂ ရက်က ဒေသခံ ၁၀၀ ဦးကျော်လက်မှတ်ထိုး၍ အဆိုပါရေခေါ်တူးမြောင်းအား ဆက်လက်မတူးဖော်ရန်ကန့်ကွက်စာတင်ထား သည်ဟုလည်း   ဒေါ်ခင်မျိုးထွေး ကဆိုသည်။
"ရွှေကြက်ယက်ကျေးရွာအုပ်စုအုပ်ချုပ်ရေးမှူး ဦးမြင့်ဆွေ က""ဒီတူးမြောင်းဖေါက်တာနဲ့ စိုက်ပျိုးရေးမထိခိုက်ပါဘူး။ အရင်လိုပဲမြေနုကျွန်းပေါ်ချိန် စိုက်ပျိုးလို့ရပါတယ်။ ဒေသခံတွေက သူတို့မြေဆုံးရှုံးမှာကိုစိုးရိမ်နေတာပါ ""ဟုပြောသည်။"
ဒေသခံများမှကန့်ကွက်စာတင်ထားသည် နှင့်ပတ်သက်၍ တိုင်းဒေသကြီးအစိုးရအဖွဲ့မှတစ်စုံတစ်ရာ ညွှန်ကြားလာခြင်းမရှိသေးကြောင်း နှင့်တူးမြောင်းပြီးစီးသွားပါကလည်း သင့်တော်သည့်နေရာများတွင် သီနှံများသယ်ဆောင်ဖြတ်သန်းသွားလာနိုင်စေရန် တံတားငယ်များထိုးပေးသွားမည်ဟု ဒုတိယညွှန်ကြားရေးမှူး ဦးတိုးအောင်လင်းကဆိုသည်။
လွှတ်တော်ကော်မရှင်များဖွဲ့စည်းမှု စိတ်ဝင်စားဖွယ်ဖြစ်သည်ဟု OMIထုတ်ပြန်
By ဇော်ခမ်းဟိန်း 
ရန်ကုန်၊ဖေဖော်ဝါရီ ၄ ။           ။ ပြည်သူ့လွှတ်တော် ကော်မရှင်များဖွဲ့ စည်းရာတွင် လွှတ်တော်ကိုယ်စားလှယ်များ သာမက ကိုယ်စားလှယ် မဟုတ်သူ များကိုပါ ထည့်သွင်းခွင့်ရှိသည့်အတွက် စိတ်ဝင်စားဖွယ် ဖြစ်သည်ဟု လွှတ်တော်စောင့်ကြည့်လေ့လာရေးလုပ်နေသည့် ပွင့်လင်းမြန်မာ့ရှေ့ဆောင်အဖွဲ့ (Open Myanmar Initiative) က ထုတ်ပြန်သည်။
မည်သည့်ပုဂ္ဂိုလ်များ လွှတ်တော်ကော်မရှင်များ တွင်ပါဝင်လာမည်မှာ စိတ်ဝင်စားဖွယ် ဖြစ်သည်ဟု ပွင့်လင်းမြန်မာ့ ရှေ့ဆောင်အဖွဲ့က ယနေ့ ဒုတိယအကြိမ် ပြည်သူ့လွှတ်တော်နှင့် အမျိုးသားလွှတ်တော် ဒုတိယနေ့ အစည်းအဝေး၌ ဥပဒေကြမ်းကော်မတီ နှင့် ပြည်သူ့ငွေစာရင်းကော်မတီ တို့ဖွဲ့စည်းခဲ့အပြီးတွင် သုံးသပ်ခဲ့ခြင်းဖြစ်သည်။
ပြည်သူ့လွှတ်တော်တွင် အမြဲတန်းကော်မတီ (၄) ခု ရှိရမည်ဖြစ်ပြီး ကျန်ရှိနေသေးသည့် လွှတ်တော်အခွင့်အရေးကော်မတီနှင့် အစိုးရ၏အာမခံချက်များ ကတိများနှင့် တာဝန်ခံချက်များ စီစစ်ရေးကော်မတီတို့ကို ဆက်လက်ကျင်းပမည့် အစည်းအဝေးတွင်ဖွဲ့စည်းရမည်ဖြစ်ပြီး ယနေ့ ကော်မတီများဖွဲ့စည်းခဲ့သော်လည်း အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည် အနေဖြင့်လွှတ်တော်၏ မည်သည့်ရာထူးကိုမှရယူထားခြင်းမရှိသေးခြင်းမှာလဲ စိတ်ဝင်စားဖွယ်ဟု ဆိုထားသည်။
ယနေ့ဖွဲ့စည်းခဲ့သော ပြည်သူ့လွှတ်တော် ဥပဒေကြမ်းကော်မတီတွင် ဥက္ကဋ္ဌအဖြစ် ဦးထွန်းထွန်းဟိန် (အမျိုးသားဒီမိုကရေစီ အဖွဲ့ချုပ်) နောင်ချိုမဲဆန္ဒနယ်နှင့်အတွင်းရေးမှူး အဖြစ် ဦးစတီဖန် (ပြည်ထောင်စုကြံ့ခိုင်းရေးနှင့်ဖွံ့ဖြိုးရေးပါတီ) ကျိုင်းတုံမဲဆန္ဒနယ်တို့ဖြစ်ပြီး အဖွဲ့ဝင်(၁၃) ဦးနှင့် ဖွဲ့စည်းခဲ့သည်။
ပြည်သူ့လွှတ်တော်ပြည်သူ့ငွေစာရင်းကော်မတီတွင် ဥက္ကဋ္ဌအဖြစ် ဦးအောင်မင်း (အမျိုးသာဒီမိုကရေစီအဖွဲ့ချုပ်) ဇလွန်မဲဆန္ဒနယ်နှင့် အတွင်းရေးမှူးအဖြစ် ဦးခင်မောင်သန်း (အမျိုးသာဒီမိုကရေစီအဖွဲ့ချုပ်) တောင်ငူမဲဆန္ဒနယ်တို့ဖြစ်ပြီးအဖွဲ့ဝင် (၁၃) ဦး ပါဝင်သည်။
အမျိုးသားလွှတ်တော် ဥပဒေကြမ်းကော်မတီကို ဥက္ကဋ္ဌအဖြစ် ဦးဇော်မင်း (အမျိုးသားဒီမိုကရေစီအဖွဲ့ချုပ်) စစ်ကိုင်းတိုင်းမဲဆန္ဒနယ် အမှတ် (၆)၊ အတွင်းရေးမှူးအဖြစ် ဒေါက်တာမြတ်ဉာဏစိုး (အမျိုးသားဒီမိုကရေစီအဖွဲ့ချုပ်) ရန်ကုန်တိုင်းမဲဆန္ဒနယ်အမှတ ်(၃) တို့ဖြစ်ပြီး အဖွဲ့ဝင် (၁၃) ဦး ပါဝင်သည်။
အမျိုးသားလွှတ်တော်ပြည်သူ့ငွေစာရင်းကော်မတီတွင် ဥက္ကဋ္ဌအဖြစ် ဦးစောသန်းထွဋ် (အမျိုးသားဒီမိုကရေစီအဖွဲ့ချုပ်) ကရင်ပြည်နယ် မဲဆန္ဒနယ် အမှတ် (၂)၊ အတွင်းရေးမှူး အဖြစ် ဒေါက်တာစိုင်းဆိုင်ကျောက်ဆမ် (ပြည်ထောင်စုကြံ့ခိုင်ရေးနှင့်ဖွံ့ဖြိုးရေးပါတီ) ရှမ်းပြည်နယ် မဲဆန္ဒနယ်အမှတ်(၆) တို့ဖြစ်ပြီးအဖွဲ့ဝင် (၁၃) ဦး ပါဝင်သည်။
မန္တလေးတွင် ဇီကာဗိုင်းရပ်စ် ပတ်သက်၍စောင့်ကြည့်မည်
By အောင်ကိုဦး 
မန္တလေး၊ဖေဖော်ဝါရီ ၄ ။           ။ မန္တလေးတိုင်းဒေသကြီးတွင် ဇီကာဗိုင်းရပ်စ်(Zika Virus)နှင့်ပတ်သက်၍ကြိုတင်ကာကွယ်ရေး အတွက် စောင့်ကြပ် ကြည့်ရှုလုပ်ငန်းများ နှင့်ခြင်ကျားနှိမ်နှင်းရေး လုပ်ငန်းများကို အထူးကုဆရာဝန်ကြီးများနှင့် အတူအင်အားဖြည့်တင်း၍ ဖေဖော်ဝါရီလ ၄ ရက်မှစတင်ကာ ဆောင်ရွက်နေပြီဖြစ်ကြောင်း မန္တလေးတိုင်းဒေသကြီးကျန်းမာရေးဦးစီးဌာနမှ ဦးစီးမှူးဒေါက်တာဝင်းနိုင်က မဇ္ဈိမ ကိုပြောသည်။
အဆိုပါဗိုင်းရပ်စ်သည် လက်တင်အမေရိကတွင် ဖြစ်ပွားနေပြီးအာရှနိုင်ငံများနှင့် အာဖရိကသို့ ကူးစက်ပျံံ့နှံ့နိုင်ကြောင်း ကမ္ဘာ့ကျန်းမာရေးအဖွဲ့(WHO)မှဖေဖော်ဝါရီ ၂ ရက်နေ့က ဂျနီဗာရုံးချုပ်တွင်   ကြေညာခဲ့ပြီးနောက် ယခုကဲ့သို့ဆောင်ရွက်ရန် စီစဉ်ခြင်းဖြစ်သည်ဟု ဒေါက်တာဝင်းနိုင်ကဆိုသည်။
“သွေးလွန်တုပ်ကွေးကူးစက်စေတတ်တဲ့ ခြင်ကျားကတစ်ဆင့် ဇီကာဗိုင်းရပ်စ်ကူးစက်တာဖြစ်လို့ ခြင်ကျား အကိုက်မခံဖို့  ကာကွယ်ရေးလုပ်ငန်းကအရေးကြီးတယ်။ ကျန်းမာရေးဝန်ကြီးဌာန တစ်ခုတည်းနဲ့ လုပ်လို့မရဘူး။ပြည်သူလူထုကလည်း ညွှန်ကြားချက်တွေကိုလိုက်နာခြင်းနဲ့ပူးပေါင်း ဆောင်ရွက်ရမှာပါ။”ဟု ဒေါက်တာဝင်းနိုင်က ပြောသည်။
ကျန်းမာရေးဝန်ကြီးဌာန၏ ညွှန်ကြားချက်ဖြင့်တိုင်းဒေသကြီးကျန်းမာရေးဦးစီးဌာနမှ လေယာဉ်ကွင်းတွင် ကာကွယ်ရေးအတွက် အင်အားတိုးချထားပြီးပြင်ပနိုင်ငံများမှ ဝင်ရောက်လာသည့်   နိုင်ငံခြားခရီးသွား ဧည့်သည် များကိုစောင့်ကြပ်လေ့လာကြည်ရှုနေသည်ဟုလည်းဆိုသည်။
"“ခြင်ကျားနှိမ်နင်းရေးကို မြို့တော်စည်ပင်နဲ့ NGO တွေကလည်းလိုက်ပါလုပ်ဆောင်နေကြတယ်။ သွေးလွန် တုတ်ကွေးလိုတော့ လက္ခဏာပြင်းထန်တာမရှိပေမယ့် နောက်ဆက်တွဲက ဆိုးရွားလာနိုင်တယ်။ ခုခံအားစနစ်က ခန္ဓာကိုယ်ရဲ့အာရုံကြောစနစ်ကို တိုက်ခိုက်ခံရတာပဲ။ အသက် အရွယ်မရွေး ဖြစ်နိုင်ခြေရှိ ပါတယ်။"" ဟု ဒေါက်တာဝင်းနိုင်ကရှင်းပြသည်။"
ဗိုင်းရပ်ကူးစက်ခံရမှုခံစားရသူများတွင် ခြေလက်များထုံကျင်၍ကြွက်သားအားနည်းလာတတ် ကြောင်း၊ဆိုးရွား လာပါက အသက်ရှူလမ်းကြောင်းရှိ ကြွက်သားများထိခိုက်ခံရကာ ဆေးရုံတွင် ကုသခံရသည်ထိ ဖြစ်လာနိုင်ကြောင်း ၊ကိုယ်ဝန်ဆောင်အမျိုးသမီးများ ကူးစက်ခံရပါက မွေးဖွားလာမည့် ရင်သွေးမှာ အသက်ကြီးသည် အထိ ဦးနှောက်ဖွံ့ဖြိုးမှုမရှိသူ တစ်ယာက်ဖြစ်လာနိုင် သည်ဟုဆိုသည်။
လိင်တံထောင်မတ်လျက်သား နှစ်သန်းတစ်ရာနီးပါးရှိ ပင့်ကူရုပ်ကြွင်း မြန်မာနိုင်ငံတွင် တွေ့ရှိ
ပြီးခဲ့သည့် သီတင်းပတ်က ထုတ်ဝေသည့် The Science of Nature ဂျာနယ်တွင် မြန်မာနိုင်ငံတွင်း၌ အဖိုလိင်တံရှည်ထွက်ကာ ထောင်မတ်လျက်သားရှိနေသည့် နှစ်ပေါင်း သန်းတစ်ရာနီးပါး ရှိနေပြီဖြစ်သော ပင့်ကူရုပ်ကြွင်းကို ပထမဆုံးအဖြစ် သုတေသနပညာရှင်များ တွေ့ရှိကြောင်း ဖော်ပြထားသည်။
အဆိုပါ ပင့်ကူရုပ်ကြွင်းသည် harvestman မျိုးဝင် ခြေတံရှည်ပင့်ကူမျိုးစိတ်ရုပ်ကြွင်းဖြစ်ပြီး ရုပ်ကြွင်းသက်တမ်းမှာ နှစ်သန်းပေါင်း ၉၉ သန်းကျော် ရှိသည်။ ရုပ်ကြွင်းတွင် ခြေတံများအားလုံးနီးပါး မရှိတော့ဘဲ အဖိုလိင်တံသာ ရှည်ထွက်လျက်သား တွေ့ရှိခြင်းဖြစ်သည်။
ယင်းပင့်ကူသေဆုံးချိန်က ကိုယ်ခန္ဓာအလျား၏ ထက်ဝက်ကျော် လိင်တံက ရှည်ထွက်နေပြီး သေဆုံးခဲ့ခြင်းဖြစ်ကြောင်း သုတေသနပညာရှင်များက ဆိုသည်။
"""ဒီတွေ့ရှိမှုက မိတ်လိုက်မယ့် အချိန်မှာရှိတဲ့ အဖိုလိင်တံကို မပျက်မစီးပဲ ရုပ်ကြွင်းအဖြစ် ကမ္ဘာမှာ ပထမဆုံး တွေ့ရှိခြင်း မှတ်တမ်းတစ်ခုပါပဲ။ နုန်းတင်နွံနှစ်များရဲ့ သက်တမ်းကြောင့် ခုလိုအရေးကြီးတဲ့   တွေ့ရှိမှုကို တွေ့ရှိခဲ့ရခြင်းပဲဖြစ်ပါတယ်။""ဟု သုတေသနအဖွဲ့က ၎င်းတို့၏ သုတေသနနှင့်ပတ်သက်ပြီး ရှင်းပြသည်။"
"ယခုပင့်ကူရုပ်ကြွင်း၏ လိင်တံ ပုံစံကွဲပြားမှုကြောင့် ယခု ခြေတံရှည်ပင့်ကူသည် harvestmen ပင့်ကူမျိုးသစ်တစ်မျိုးဖြစ်နိုင်ကြောင်း သုတေသနပညာရှင်များက ပြောသည်။ ""ပင့်ကူမိသားစုဝင်တွေက အမျိုးမျိုးကွဲပြားတယ်။ မျိုးစိတ်တောင် ကွဲပြားမှုတွေရှိတယ်။ ဒါကို ထူးခြားတဲ့ လိင်တံပုံစံနဲ့ ခွဲခြားပါတယ်။ အမှန်ကလည်း ပင့်ကူရဲ့ ခန္ဓာကိုယ်နဲ့ ခြေတံတွေထက် တစ်ခါတစ်ရံမှာ လိင်တံက ပိုပြီး အရေးပါပါတယ်။""ဟု သုတေသနခေါင်းဆောင် Jason Dunlop က ရှင်းပြသည်။"
မီးဘေးသင့်ဒေသများ သို့ သမ္မတဦးဆောင်သည့် အစိုးရအဖွဲ့သွားမည်
By မဇ္ဈိမ 
ရန်ကုန်၊ ဖေဖော်ဝါရီ ၅ ။            ။ ယမန်နေ့ညက မီးဘေးသင့်ခဲ့သော နမ့်ဆန်(ရှမ်းမြောက်)နှင့် လပွတ္တာမြို့နယ်များအတွက် အရေးပေါ်ကယ်ဆယ်ရေးနှင့် ပြန်လည်ထူထောင်ရေးဆိုင်ရာ အရေးပေါ် အစည်းအဝေးတစ်ရပ်ပြုလုပ်ပြီး သမ္မတဦးဆောင်သည့် အစိုးရအဖွဲ့သွားမည်ဖြစ်ကြောင်း သမ္မတရုံးမှ သတင်းထုတ်ပြန်သည်။
မီးဘေးသင့်ဒေသများ မီးဘေးသင့်ပြည်သူများ ယာယီအမိုးအကာအောက် ရောက်ရှိရေး၊ စားနပ်ရိက္ခာ ထောက်ပံ့ကူညီရေး၊ ကျန်းမာရေးနှင့် ပြန်လည်နေရာချထားရေး အစရှိသည့် လတ်တလောလိုအပ်ချက်များ၊ ကယ်ဆယ်ရေးနှင့် ပြန်လည်ထူထောင်ရေး လုပ်ငန်းများ အမြန်ဆုံး ဆောင်ရွက်နိုင်ရန်အတွက် သွားရောက်မည်ဟုရေးသားထားသည်။
နိုင်ငံတော်သမ္မတ ဦးဆောင်သော အဖွဲ့ (၁) မှာ နမ့်ဆန်မြို့သို့လည်းကောင်း၊ဒုတိယသမ္မတ ဦးဉာဏ်ထွန်း ဦးဆောင်သော အဖွဲ့(၂)မှာ လပွတ္တာမြို့သို့လည်းကောင်းယနေ့ နေ့လည်ပိုင်းတွင် ထွက်ခွာမည် ဖြစ်ပါသည်။
- မီးဘေးသင့်ပြည်သူများအတွက် စားနပ်ရိက္ခာများ ပံ့ပိုးရေး၊ ယာယီတဲများ၊ အဝတ်အထည်များ၊ Family Kit များ ဖြည့်ဆည်းပေးရေး၊
- ကျောင်းသား ကျောင်းသူများအတွက် လိုအပ်သော ကျောင်းသုံးစာအုပ်များ ပြန်လည်ဖြည့်ဆည်းပေးရေးနှင့် ကျောင်းများ ပြန်လည်ဖွင့်လှစ်နိုင်ရေး၊
- စာမေးပွဲဖြေဆိုမည့် ကျောင်းသားကျောင်းသူများ အခက်အခဲ မရှိအောင် ကူညီပံ့ပိုးပေးရေး၊
- ကျန်းမာရေးစောင့် ရှောက်မှု လုပ်ငန်းများ အမြန်ဆောင်ရွက်နိုင်ရေး၊
တံတားဦးမြို့နယ်တွင် ကမ်းပြိုမှုဒဏ်ကာကွယ်ရန် ရေကာတာဆောက်
By အောင်ကိုဦး 
မန္တလေး၊ဖေဖော်ဝါရီ ၅ ။          ။ မန္တလေးတိုင်းဒေသကြီး၊ တံတားဦးမြို့နယ်တွင် နှစ်စဉ်ကမ်းပြို မှုဒဏ်ကြုံတွေ့နေရသောကျေးရွာများကို ကာကွယ်ရန်လက်ဆောင်ယူကျေးရွာအနီးတွင်  ရေကာတာများ တည်ဆောက်နေကြောင်း ရေအရင်းအမြစ်နှင့်မြစ်ချောင်းများ ဖွံ့ဖြိုးတိုးတက်ရေးဦးစီးဌာန၊ ရေလမ်းညွှန်ဌာန(အထက်မြန်မာပြည်)မှ လက်ထောက်ညွှန်ကြားရေးမှူး ဦးမြတ်မင်းထွန်း က မဇ္ဈိမ ကိုပြောသည်။
အဆိုပါကမ်းပြိုမှု ကာကွယ်ရေးနှင့် ရေလမ်းကြောင်းကောင်မွန်စေရေးအတွက် ဒီဇင်ဘာလ ပထမအပတ်မှ စတင်ဆောင်ရွက်နေခဲ့၂၀၁၆ခုနှစ်၊ မတ်လဒုတိယပတ်နောက်ဆုံးထားပြီး   ပြီးစီးအောင် လုပ်ဆောင်သွားမည်ဖြစ်ကြောင်း ၊ပြည်ထောင်စုအစိုးရ၏ ဘတ်ဂျက်မှကျပ်ငွေ ၅၀ . ၆၃သန်း ချထားပေးခဲ့ကြောင်း ဦးမြတ်မင်းထွန်း ကပြောသည်။
"""အခုလုပ်နေတာက ကမ်းပြိုကာကွယ်ရေးအတွက်ဖြစ်သလို ရေလမ်းကြောင်းကောင်းမွန်စေရေးအတွက်လည်းပါတယ်""ဟု ဦးမြတ်မင်းထွန်း ကပြောသည်။"
ရေကာတာပြုလုပ်ပြီးစီးသွားပါက နှစ်စဉ်ကမ်းပြိုမှုကြုံတွေ့နေရသည့် လက်ဆောင်ယူကျေးရွာနှင့် မီးသွေးတိုက်ကျေးရွာတို့မှာ ကမ်းပြိုမှုအန္တရာယ်နှင့် ကင်းဝေးသွားမည်ဖြစ်သလို   မြေနုကျွန်းစိုက်ပျိုး   မြေလည်း  ဧက တိုးလာနိုင်သည်ဟု ဦးမြတ်မင်းထွန်းက ဆိုသည်။
"လက်ဆောင်ယူကျေးရွာမှ ရပ်မိရပ်ဖတစ်ဦးဖြစ်သူ အသက် ၆၇ နှစ်အရွယ်ရှိ ဦးမြင့်သန်းက""ဒီလိုလေးလုပ်ပေးတော့ ရွာသက်ပိုရှည်တာပေါ့မဟုတ်ရင် ကမ်းပြိုလိုဆုတ်ရင်းဆုတ်ရင်းနဲ့ ရွာပျောက်တော့မယ်။ အရင်ကတော့ ကိုယ်နည်းကိုယ့်ဟန်နဲ့ကမ်း မပြိုအောင်လုပ်ရတာပေါ့။ အခုလိုလုပ်ပေးတော့ အဘတို့အနေနဲ့ စိတ်ချမ်းသာတယ် ""၎င်းကပြောသည်။"
သူရဦးရွှေမန်း၏ တာဝန်နှင့် လုပ်ပိုင်ခွင့်များ
By မင်းမင်း 
နေပြည်တော်(ဖေဖော်ဝါရီ ၅)။ ။ ကြံ့ခိုင်ရေးပါတီ၏ ထိပ်ပိုင်းခေါင်းဆောင်အဖြစ်မှ ဖယ်ရှားခံရသလို နိုဝင်ဘာရွေးကောက်ပွဲတွင်လည်း အနိုင်ရခဲ့ခြင်းမရှိသည့် ပြည်သူ့လွှတ်တော်ဥက္ကဌဟောင်း သူရဦးရွှေမန်းအနေဖြင့် ရွေးကောက်ပွဲတွင် အပြတ်အသတ်အနိုင်ရထားသော NLDဥက္ကဌ ဒေါ်အောင်ဆန်းစုကြည်နှင့် နီးစပ်သည့် ဆက်ဆံရေးရှိနေသည့်အတွက် မည်သည့် အခန်းကဏ္ဍမှ သူရဦးရွှေမန်း ပြန်လည်ပါဝင်လာမည်ကို လူအများစုက စိတ်ဝင်စားလျက်ရှိသည်။
ယနေ့ ၂၀၁၆ခုနှစ်၊ ပြည်သူ့လွှတ်တော်အစည်းအဝေးတွင်မူ ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်တစ်ရပ်ကို အဖွဲ့ဝင် ၂၃ဦးဖြင့် ဖွဲ့စည်းမည်ဟု လွှတ်တော်ဥက္ကဌ ဦးဝင်းမြင့်က ကြေငြာလိုက်ပြီး ကော်မရှင်၏ ဥက္ကဌကိုမူ သူရဦးရွှေမန်းအား တာဝန်ပေးအပ်ကြောင်း ကြေငြာခဲ့သည်။
သူရဦးရွှေမန်းဥက္ကဌအဖြစ် တာဝန်ယူရမည့် ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်၏ တာဝန်၊ လုပ်ပိုင်ခွင့်၊ ရပိုင်ခွင့်နှင့် သက်တမ်းများကိုလည်း လွှတ်တာ်ဒုတိယဥက္ကဌဖြစ်သူ ဦးတီခွန်မြတ်က လွှတ်တော်သို့ အောက်ပါအတိုင်း တင်ပြခဲ့သည်။
"""ပြည်သူ့လွှတ်တော်ဥက္ကဌကြီးနှင့် ပြည်သူ့လွှတ်တော်ကိုယ်စားလှယ်များခင်ဗျာ။ အခု ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်ရဲ့ တာဝန်နဲ့ လုပ်ပိုင်ခွင့်များကို မဖတ်ကြားခင် ကျနော့်အနေနဲ့ လွှတ်တော် ကိုယ်စားလှယ်များ သိရှိနိုင်ဖို့ ပထမအကြိမ်ရဲ့ ဖွဲ့စည်းမှုအခြေအနေလေးတွေနဲ့ ကော်မရှင်အနေနဲ့ ကော်မတီကို ဘယ်လို အထောက်အကူပြုဆောင်ရွက်ခဲ့တယ်ဆိုတဲ့ အပိုင်းကို ကျနော့်အနေနဲ့ အနည်းငယ်ရှင်းလင်းတင်ပြခွင့်ပြုပါခင်ဗျာ။"
ပထမအကြိမ် ပြည်သူ့လွှတ်တော်သက်တမ်းမှာ ကျနော်တို့ အမြဲတမ်းကော်မတီ ၄ ခုနဲ့ လိုအပ်ချက်အရ သီးခြားထပ်မံဖွဲ့စည်းထားတဲ့ ကော်မတီ ၁၉ ခု၊ စုစုပေါင်း ကော်မတီအားလုံး ၂၃ ခု ဖွဲ့စည်းခဲ့ပါတယ်။ ဒီကော်မတီ ၂၃ ခုကို လွှတ်တော်ကိုယ်စားလှယ်များနဲ့သာ ဖွဲ့စည်းခဲ့တာဖြစ်ပါတယ်။
ဒီကော်မတီ ၂၃ ခုရဲ့ ဥပဒေပြုရေးနဲ့ အချင်းချင်းအပြန်အလှန်ထိန်းကျောင်းရေး တာဝန်များကို ထိထိရောက်ရောက်ဆောင်ရွက်နိုင်ဖို့ လွှတ်တော်ကိုယ်စားလှယ်များအပါအဝင် လွှတ်တော်ကိုယ်စားလှယ်များ မဟုတ်သော ပြင်ပမှ အတွေ့အကြုံရင့်ကျက်ပြီး သက်ဆိုင်ရာကဏ္ဍအလိုက် တတ်သိပညာရှင်များပါဝင်တဲ့ ကော်မရှင် တစ်ရပ်ကိုလည်း ဖွဲ့စည်းခဲ့ပါတယ်။
ဒီကော်မရှင်ဟာဆိုလို့ရှိရင် ဥပဒေရေးရာနဲ့ အထူးကိစ္စရပ်များလေ့လာဆန်းစစ်သုံးသပ်ရေးကော်မရှင်ပဲ ဖြစ်ပါတယ်။ ကော်မရှင်ရဲ့ ကူညီပံ့ပိုးပေးမှုများကြောင့် လွှတ်တော်ဆိုင်ရာ လုပ်ငန်းများကို အောင်မြင်စွာ ဆောင်ရွက်နိုင်ခဲ့ကြောင်းလည်း ကျနော့်အနေနဲ့ တင်ပြလိုပါတယ်။ ကော်မရှင်တွင်ပါဝင်ခဲ့သော ပညာရှင်များကိုလည်း အထူးပဲကျေးဇူးတင်ရှိကြောင်း ထပ်လောင်းပြီး တင်ပြလိုပါတယ် ခင်ဗျာ။
ဥပဒေရေးရာနဲ့ အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်တာဝန်၊လုပ်ပိုင်ခွင့်၊ရပိုင်ခွင့်နဲ့ သက်တမ်းများကို ကျနော့်အနေနဲ့ ဖတ်ကြားရှင်းလင်းတင်သွင်းသွားမှာဖြစ်ပါတယ်။
ဥပဒေရေးရာနဲ့ အထူးကိစ္စရပ်များ လေ့လာဆန်းစစ်သုံး သပ်ရေးကော်မရှင်ဟာ ၂၀၁၂ ခုနှစ် ပြည်သူ့လွှတ်တော်ဆိုင်ရာ ဥပဒေပုဒ်မ ၂ ၊ ပုဒ်မခွဲ (ဇ) အရ ပြည်ထောင်စုအဆင့် အဖွဲ့ အစည်းဖြစ်ပါတယ်။
ကော်မရှင်၏ သက်တမ်း -  ကော်မရှင်၏ သက်တမ်းသည် စတင်ဖွဲ့စည်းသည့်နေမှစ၍ ၁ နှစ် ဖြစ်သည် ။ သို့ရာတွင် ကော်မရှင်၏လုပ်ငန်းတာဝန်ဆောင်ရွက်ချက်များအရ ၁ နှစ် ပြည့်မြောက်သည့်အခါ လိုအပ်ပါက  သက်တမ်းတိုးနိုင်သည်။လွှတ်တော်ဥက္ကဌသည် ကော်မရှင်၏ သက်တမ်းကာလအတွင်း အဖွဲ့ဝင်များကို သင့်လျော်သလို ပြင်ဆင်ဖွဲ့စည်းနိုင်သည်။
ကော်မရှင်၏ တာဝန်နှင့်လုပ်ပိုင်ခွင့်များ - ကော်မရှင်သည်
(က) တည်ဆဲဥပဒေများအား လေ့လာဆန်းစစ်သုံးသပ်ပြီး ပြင်ဆင်ရေး၊ပယ်ဖျက်ရေး၊အသစ်ပြဌာန်းနိုင်ရေးတို့ကို လွှတ်တော်ဥက္ကဌထံမှ တဆင့် လွှတ်တော်သို့ တင်ပြရမည်။
(ခ) အထူးကိစ္စရပ်များပေါ်ပေါက်လာပါက ၎င်းကိစ္စရပ်များအား ဥပဒေအမြင်နှင့် ယှဉ်၍ လေ့လာဆန်းစစ်သုံးသပ်ပြီး လွှတ်တော်ဥက္ကဌထံမှတဆင့် လွှတ်တော်သို့ အစီရင်ခံတင်ပြရပါတယ်။
(ဂ) လွှတ်တော်ဥက္ကဌက သတ်မှတ်ပေးသည့် လုပ်ငန်းတာဝန်များကို သတ်မှတ်ကာလအတွင်း ပြီးစီးအောင် ဆောင်ရွက် ရမည်။
(ဃ) လွှတ်တော်ဥက္ကဌက ကဏ္ဍအလိုက် သီးခြားသတ်မှတ်ပေးသည့် အထူးကိစ္စရပ်များအတွက် ကော်မရှင်အတွင်း တာဝန်ခွဲဝေသတ်မှတ်ဆောင်ရွက်ရမည်။
(င) လွှတ်တော်ဥက္ကဌက လုပ်ငန်းလိုအပ်ချက်အရ အကြံဉာဏ်တောင်းခံသည့်အခါ အကြံဉာဏ်ပေးရမည်။
ကော်မရှင်သည် လုပ်ငန်းနှင့် ပတ်သက်၍ ဆက်စပ်သက်ဆိုင်သည့် အဖွဲ့အစည်းမှ တာဝန်ရှိပုဂ္ဂိုလ်များအား ဖိတ်ကြား၍ မေးမြန်းဆွေးနွေးနိုင်သည်။ ကော်မရှင်အဖွဲ့ဝင်များသည် ဖွဲ့စည်းပုံအခြေခံဥပဒေနှင့် ပြည်သူ့လွှတ်တော်ဆိုင်ရာ ဥပဒေပါ ပြဌာန်းချက်များနှင့် မဆန့်ကျင်လျှင် လွတ်လပ်စွာ ပြောဆိုဆွေးနွေးခွင့်ရှိသည်။ ကော်မရှင်သည် ဆောင်ရွက်ရမည့် လုပ်ငန်းတာဝန်အပေါ်မူတည်၍ လုံခြုံမှုအဆင့်အတန်းကို သတ်မှတ်ဆောင်ရွက်နိုင် သည်။
"ကော်မရှင်၏ ရပိုင်ခွင့်နှင့် အခွင့်အရေးများ - ကော်မရှင် အဖွဲ့ဝင်များသည် လစဉ်ချီးမြှင့်ငွေ ၆ သိန်း၊ တာဝန်အရ ခရီးသွား လာခြင်းအတွက် အခမဲ့တည်းခိုနေထိုင်ရန် စီစဉ်ပေးနိုင်ခြင်းမရှိပါက တစ်ရက်လျှင် တည်းခိုနေထိုင်စရိတ်  ကျပ် ၅ ထောင် နှင့်အခြားအသုံးစရိတ် ကျပ် ၅ ထောင်၊ တာဝန်အရခရီးသွားလာရခြင်းအတွက် စားသောက်စားရိတ်ကို တစ်နေ့လျှင် ကျပ် ၁ သောင်း ခံစားခွင့်ရှိသည်။ ထို့အပြင် လွှတ်တော်က သတ်မှတ်သည့် ရပိုင်ခွင့်များကိုလည်း ခံစားခွင့်ရှိသည်။  ကော်မရှင် အဖွဲ့ဝင်များသည် ကော်မရှင်အစည်းအဝေးတွင်တင်ပြဆွေးနွေးချက်များနှင့် စပ်လျဉ်း၍ ပြည်သူ့လွှတ်တော်ဆိုင်ရာဥပဒေမှအပ တည်ဆဲအခြားဥပဒေတစ်ရပ်ရပ်အရ အရေးယူခံရခြင်းမှ ကင်းလွတ်ခွင့် ရှိပါသည်"""
ကော်မရှင်အဖွဲ့ဝင်များမှာ အောက်ပါအတိုင်းဖြစ်သည်။
၁) သူရ ဦးရွှေမန်း (ဥက္ကဌ)
၂) ဦးကိုကိုနိုင် - ရမည်းသင်းမဲဆန္ဒနယ် (ဒုဥက္ကဌ)
၃) ဦးခင်မောင်ထွန်း - တွဲဘက်စစ်ထောက်ချုပ်-ငြိမ်း၊
၄) ဦး ကြင် /ကျင်ဖေ - ညွှန်ကြားရေးမှူး-ငြိမ်း မွန်ပြည်နယ်-အထွေထွေအုပ်ချုပ်ရေးဦးစီးဌာန၊
၅) ဦးဇော်မြင့်ဖေ - ဒုညွှန်ချုပ်-ငြိမ်း - နိုင်ငံတော်အေးချမ်းသာယာရေးနှင့် ဖွံ့ဖြိုးရေးကောင်စီရုံး၊
၆) ဦးမောင်တိုး - ဦးဆောင်ညွှန်ကြားရေးမှူး-ငြိမ်း - မြန်မာ့ပုလဲလုပ်ငန်း၊
၇) ဦးကြည်သာ - ဦးဆောင်ညွှန်ကြားရေးမှူး-ငြိမ်း - ရေအားလျှပ်စစ်ထုတ်လုပ်ရေးလုပ်ငန်း၊
၈) ဦးအေးမောက် - ဦးဆောင်ညွှန်ကြားရေးမှူး-ငြိမ်း - စက်မှု ၁ ဝန်ကြီးဌာန၊
၉) ဦးသိန်းလွင် - ဦးဆောင်ညွှန်ကြားရေးမှူး-ငြိမ်း - မြန်မာ့ရေနံဓာတုလုပ်ငန်း၊
၁၀) ဦးတင်မောင်ဦး - ဗိုလ်မှူးကြီး-ငြိမ်း-
၁၁) ဦးဝင်းသန်း - ဒုညွှန်ကြားရေးမှူး-ငြိမ်း-ကုန်းလမ်းပို့ဆောင်ရေးဦးစီးဌာန၊
၁၂) ဦးစောလှထွန်း - ကုမ္ပဏီဥက္ကဌ -
၁၃) ဒေါက်တာစိုးမိုးအောင် - ဒုဦးစီးမှူး-ငြိမ်း - တိမွေးကုဦးစီးဌာန၊
၁၄) ဦးစိုးရယ် - လက်ထောက်ညွှန်မှူး-ငြိမ်း - သာသနာရေးဝန်ကြီးဌာန၊
၁၅) ဦးခင်မောင်တင် - သံအမတ်ကြီး-ငြိမ်း -
၁၆) ဦးတင်ဝင်း - ညွှန်ကြားရေးမှူး-ငြိမ်း - ပြည်ထောင်စုတရားလွှတ်တော်ချုပ်၊
၁၇) ဦးအောင်မြင့်ထွန်း - တွဲဘက်ပြည်နယ်ဥပဒေအရာရှိ-ငြိမ်း-ရှမ်းပြည်နယ်၊
၁၈) ဒေါ်သန်းသန်းရီ - ဒုညွှန်မှူး - ငြိမ်း - ပြည်ထောင်စုရှေ့နေချုပ်ရုံး၊
၁၉) ဦးကျော်ဆန်း - တိုင်းဒေသကြီးအုပ်ချုပ်ရေးမှူး-ငြိမ်း - အထွေထွေအုပ်ချုပ်ရေးဦးစီးဌာန၊
၂၀) ဦးအေးဟန် - ညွှန်ကြားရေးမှူး-ငြိမ်း - တနင်္သာရီတိုင်းဒေသကြီး - အထွေထွေအုပ်ချုပ်ရေးဦးစီးဌာန၊
၂၁) ဦးအောင်မြင် - ညွှန်ကြားရေးမှူး-ငြိမ်း -ဧရာဝတီတိုင်း - အထွေထွေအုပ်ချုပ်ရေးဦးစီးဌာန၊
၂၂) ဦးစံရွှေအောင် - အမြဲတန်းအတွင်းဝန်-ငြိမ်း-နယ်စပ်ရေးရာဝန်ကြီးဌာန၊
ဒေါ်အောင်ဆန်းစုကြည်ကိစ္စ စုံစမ်းဖို့လိုမှ စုံစမ်းမည်ဟု အရှေ့ပိုင်းခရိုင်ရဲတပ်ဖွဲ့တုန့်ပြန်
By ဟိန်းကိုစိုး 
ရန်ကုန်၊ ဖေဖော်ဝါရီ ၅။          ။လူမှုကွန်ယက်တွင် ဒေါ်အောင်ဆန်းစုကြည်အား အသက်အန္တရာယ်ခြိမ်းခြောက်သည့်ကိစ္စ စုံစမ်းဖို့ လိုအပ်ပါမှ စုံစမ်းမည်ဟု ရန်ကုန်တိုင်း၊ အရှေ့ပိုင်းခရိုင်ရဲတပ်ဖွဲ့မှူးရုံးက ဖေဖော်ဝါရီ ၅ရက်နေ့တွင် မဇ္ဈိမသို့ တုန့်ပြန်ပြေဆိုသည်။
"""လိုအပ်ချက်ရှိရင်စုံစမ်းမယ်။ စုံစမ်းဖို့လိုမှစုံစမ်းမယ်၊"" ဟု ရန်ကုန်အရှေ့ပိုင်းခရိုင်ရဲတပ်ဖွဲ့မှူးရုံးမှ ဖုန်းကိုင်ဖြေ ကြားသူက ဆိုသည်။"
ရန်ကုန်အရှေ့ပိုင်းခရိုင်ရဲတပ်ဖွဲ့မှူး ဒုရဲမှူးကြီးမြင့်ထွေးကို မဇ္ဈိမက ဖေဖော်ဝါရီ ၅ရက်၊ နေ့လည် ၂နာရီ ၄၀မိနစ်အချိန်တွင် ဒေါ်အောင်ဆန်းစုကြည်၏ အသက်အန္တရာယ်ခြိမ်းခြောက်မှုနှင့် ပက်သက်ပြီး အရှေ့ပိုင်း ခရိုင်ရဲတပ်ဖွဲ့က သတင်းအချက်အလက် စုံစမ်းမှုများပြုလုပ်နေခြင်းရှိမရှိကို တယ်လီဖုန်းဖြင့် ဆက်သွယ်မေးမြန်း ရာဖုန်းကိုင်ဖြေကြားသူက (ရုံးအဖွဲ့မှူးဟုဆိုသူ) အထက်ပါအတိုင်း ပြန်လည်ဖြေကြားခြင်းဖြစ်သည်။
ရဲလွင်မြင့်(Ye Lwin Myint)အမည်ဖြင့် လူမှု့ကွန်ယက် အသုံးပြုသူတစ်ဦးက ‘‘ဖွ မဆိုစကောင်း ၅၉ (စ)ကြီး ဆိုင်းငံ့လိုက်တယ်ဆိုပါစို့။ AWM ဒါမှမဟုတ် AS 50 တစ်လက်လောက်ရယ် လေ့ကျင့်ချိန် တစ်လလောက်ရယ်ပဲ ပေးပါ။ သေအောင်သတ်ပေးပါ့မယ်။(အတည်ပြောတာပါ)’’ဟု ဆိုသည့်စာကို ဖေဖော်ဝါရီလဆန်းတွင် ရေးသား ဖြန့်ဝေခဲ့ခြင်းဖြစ်သည်။
ကာချုပ်ဗိုလ်ချုပ်မှူးကြီးမင်းအောင်လှိုင်၊ သမ္မတဦးသိန်းစိန်၊ ဦးသန်းရွှေနှင့် ဒေါ်အောင်ဆန်းစုကြည်တို့က လက်ရှိမြန်မာနိုင်ငံ ဒီမိုကရေစီအသွင်ကူးပြောင်းရေးတွင် အလွန်အရေးပါသည့် ပုဂ္ဂိုလ်များလည်းဖြစ်သည့်အတွက် ယခုကဲ့သို့ အသက်အန္တရာယ်ခြိမ်းခြောက်မှုကို ရဲတပ်ဖွဲ့က စုံစမ်းဖော်ထုတ် အရေးယူကာ ပြည်သူများသို့ တရားဝင်ထုတ်ဖော်ပြောကြားသင့်သည်ဟု တရားလွှတ်တော်ရှေ့နေ ဦးရောဘတ် စန်းအောင်က သုံးသပ်သည်။
"""ဒါကရဲအရေးပိုင်တဲ့အမှုပဲ ရဲကတရားလိုလုပ်ပြီးအမှုဖွင့်စုံစမ်းရမယ်။ တာဝန်ကိုရှောင်လွှဲနေရင် ရာဇဝတ်မှုကို အထမြောက်အောင်အချိန်ပေးသလိုဖြစ်နေပြီ၊ မစုံစမ်းရင် ထိန်ကျန်သလိုဖြစ်နေပြီ၊ မတိုင်လိုမလုပ်လို့ လူထုက တာဝန်ယူလာရင်တိုင်းပြည်တည်ငြိမ်းရေးကိုထိခိုက်နိုင်တယ်။ ဒီအချိန်မှာ ဒီလိုဖြစ်အောင်မလုပ်သင့်ဘူး။"" ဟု ၎င်းကဆိုသည်။"
ဒေါ်အောင်ဆန်းစုကြည်အား အသက်အန္တရာယ်ခြိမ်းခြောက်ရေးသားမှုသည် ရဲလက်စွဲ ၁၄၁၄၊ ပြစ်မှုဆိုင်ရာ ကျင့်ထုံးဥပဒေပုဒ်မ ၁၅၄ တို့တွင် ရဲအရေးပိုင်သည့်ပြစ်မှုတစ်ခုကိုအချိန်မဆိုင်းပဲအလျင်အမြန်အရေးယူဆောင်ရွက် ရမည်ဟု ပြဋ္ဌာန်းပါရှိထားသည်။ ယခုခြိမ်းခြောက်မှုသည့် ပြစ်မှုဆိုင်ရာဥပဒေပုဒ်မ ၅၀၃၊ ၅၀၆ဖြစ်သည့် အသက်အန္တရာယ်ခြိမ်းခြောက်မှုဖြင့် အရေးယူနိုင်သည်ဟု ဦးရောဘတ်စန်းအောင်ကပြောသည်။
ဒေါ်အောင်ဆန်းစုကြည်အား အသက်အန္တရာယ်ခြိမ်းခြောက်ရေးသားသူ လုပ်ငန်းတည်ရှိသည်ဟုယူဆထား ကြသည့်တောင်ဥက္ကလာပမြို့နယ် ရဲတပ်ဖွဲ့မှူး ရဲမှူး မျိုးအောင်ကလည်း ၎င်းတို့အနေဖြင့် လူမှုကွန်ယက်မှ အချက်အလက်များကိုစုဆောင်းမှုများပြုလုပ်သော်လည်း လက်ရှိအချိန်အထိ အမှုဖွင့်ထားမှုမရှိသဖြင့် စုံစမ်းစစ်ဆေးမှုများကို အကျယ်တဝင့်ပြုလုပ်နေခြင်းမရှိကြောင်း မဇ္ဈိမသို့ဖြေကြားသည်။
"""လောလောဆယ်စုံစမ်းတာမရှိဘူး။ သူတို့လည်းမရှိဘူး။ ၁၄ရပ်ကွက်က ရေဆေးဆီထိုးဆိုတာပဲရှိတယ်။ လူမှုကွန်ယက်ကနေ အချက်အလက် စုံစမ်းနေတာတော့ရှိတယ်။ အမှုလည်းမဖွင့်ထားသလို စုံစမ်းဖို့တော့ အထက်ကညွှန်ကြားထားတာမရှိဘူး။"" ဟု"
ယင်းဖြန့်ဝေသူ၏ လူမှုကွန်ယက်တွင်တွေ့ရှိရသည့် လိပ်စာပါ တာမွေမြို့နယ်၊ မေတ္တာညွှန့်ရပ်ကွက်၊ ရာဇသြင်္ကန်လမ်း၊ အခန်း ၆၈(အေ)၊ တိုက် ၁၀၁ ၌လည်း ၎င်းမှာနေထိုင်မှုမရှိသည့်အပြင် တာမွေမြို့နယ်တွင် အဆိုပါလိပ်စာဖြင့် တည်ရှိမှုမရှိကြောင်း တာမွေမြို့နယ်ရဲတပ်ဖွဲ့မှူးက ရဲမှူးခင်မောင်မြက ပြောသည်။
"""တာမွေမှာအဲဒီလိပ်စာလုံးဝမရှိဘူး။ အဲဒီတော့ကျွန်တော်တို့စုံစမ်းမှုတွေလည်း မလုပ်ပါဘူး။"" ဟု ၎င်းကဆိုသည်။"
နိုင်ငံရေးပြောင်းလဲမှုတွင် ကချင်တစ်မျိုးသားလုံးစည်းလုံးညီညွှတ်ရန် တိုက်တွန်း
By ဖနိတ 
ချင်းမိုင်၊ဖေဖော်ဝါရီ ၅ ။              ။ လက်ရှိ နိုင်ငံရေးပြုပြင်ပြောင်းလဲမှုတွင် ကချင်တစ်မျိုးသားလုံး စည်းလုံးညီညွတ်ကြရန် ဖေဖော်ဝါရီ ၅ရက်နေ့တွင် ကျရောက်သော ၅၆ ကြိမ်မြောက် ကချင်တော်လှန်ရေးနေ့ မိန့်ခွန်းတွင် ကချင်လွတ်လပ်ရေးအဖွဲ့(KIO)၏ ဥက္ကဌ ဦးလယောဇောင်းဟရားက တိုက်တွန်းထားသည်။
ကချင်တော်လှန်ရေးတစ်လျှောက် စည်းလုံးညီညွတ်မှု မရှိခဲ့သဖြင့် တော်လှန်ရေးခရီး ကြာနေခြင်းဖြစ်ပြီး လက်ရှိ အချိန်တွင် အားလုံး စည်းလုံးညီညွတ်ကြရန်နှင့် ၅၆ နှစ်ကြာ KIO ၏ ဖြတ်သန်းခဲ့မှုများ  ၊ ရှေ့ဆက် လုပ်ဆောင်မှုများ၊ စစ်ရေးသတိထားကြရန်၊ လက်ရှိ အစိုးရ သစ်နှင့်လည်း နိုင်ငံရေးအရ တွေ့ဆုံ ဆွေးနွေးသွားရန် ပြင်ဆင်ထားကြရန် ကချင်ဘာသာဖြင့် ရေးသားထားသော မိန့်ခွန်းတွင်   ဖော်ပြထားသည်။
“ရှေ့ဆက်ဘယ်လို ဆက်သွားမယ်။ ဘယ်လို သတိထားရမယ်ဆိုတာတွေ ပြည့်ပြည့်စုံစုံ ပါတယ်။ ကျနော်တို့ ဝန်ထမ်းတွေ၊ ဝန်ထမ်းဟောင်းတွေ၊ ဒုက္ခိတတွေ၊ ရှေ့တန်းမှာရှိနေတဲ့ လူတွေအတွက်၊ ဒုက္ခသည်တွေ၊ နိုင်ငံတကာရောက်နေတဲ့လူတွေအားလုံးကို ခွန်အားပေး ထားတာတွေက အရင်ကထက် ပိုပြီး ခွန်အားပေးထားတယ်”ဟု KIO ဗဟိုကော်မတီဝင် အရပ်ဘက် အရာရှိ ဦးဒွဲပီဆာက မဇ္ဈိမကို ပြောသည်။
ဥက္ကဌ၏ မိန့်ခွန်းတွင်၂၀၁၆ ခုနှစ်တွင် မြန်မာနိုင်ငံရေး ပြောင်းလဲလာမှုအပေါ် ကချင်တစ်မျိုးသားလုံး စည်းလုံး ညီညွတ်မှုဖြင့် ရှေ့ဆက် နိုင်ငံရေးဆိုင်ရာလုပ်ငန်းများကို KIO နှင့် လူထုနှင့် ပူးပေါင်းဆောင်ရွက်သွားမည် ဖြစ်ကြောင်း ထည့်သွင်းဖော်ပြထားသည်။
၅၆ ကြိမ်မြောက် ကချင်တော်လှန်ရေးနေ့တွင် အခမ်းအနားတွင် KIO ၏ အုပ်ချုပ်ရေးဌာန တာဝန်ခံ အရပ်ဘက် အရာရှိ ဦးလဂျောင်ခေါင်လွမ်းအား နှစ် ၅၀ ပြည့် အထိန်းအမှတ် ငွေတံဆိပ်ဆုကို ချီးမြင့်ခဲ့သည်ဟု သိရသည်။
KIO ဌာနချုပ် လိုင်ဇာမြို့ တွင် ယနေ့နံနက် ၈ နာရီချိန်တွင် ၅၆ ကြိမ်မြောက် ကချင့်တော်လှန်ရေးနေ့ KIO ဥက္ကဌ ဦးလယော်ဇောင်းဟရား ၏ မိန့်ခွန်း ဖတ်ကြားခြင်းနှင့် နှစ် ၅၀ ပြည့် တာဝန်ထမ်းဆောင်ခဲ့သော ဦးလဂျောင်ခေါင်လွမ်းကို ဥက္ကဌ ကိုယ်တိုင် ပေးအပ်ခဲ့သလို၊ ရဲဘော်ရဲဘက် နှစ် ၄၀၊ ၃၀၊ ၂၀၊ ၁၀ နှစ် တာဝန် ထမ်းဆောင်ခဲ့သူများကိုလည်း ဂုဏ်ပြုလက်မှတ်များ ပေးအပ်ခဲ့သည်ဟု သိရသည်။
KIA ၏ ရှေ့တန်းရောက်နေသော ရဲဘော်ရဲဘက်များကိုလည်း အစိုးရ စစ်တပ်မှ စစ်ဆင်ရန် အမြဲရှိနေသဖြင့် ကိုယ့်ဘက်ကလည်း အဆင်သင့် အမြဲ သတိနှင့်နေကြရန် တိုက်တွန်းထားသည်။
နေရာအနှံ့ စစ်ဒဏ်ကြောင့် ဒုက္ခသည်စခန်းများတွင် ခိုလှုံနေရသော စစ်ပြေးဒုက္ခသည်များကိုလည်း ဆင်းရဲ ဒုက္ခ အမျိုးမျိုး ကြုံတွေ့ ခံစားနေရသော်လည်း စိတ်ဓါတ်မကျ အရှုံးမပေးဘဲ ဆက်လက် သီးခံနားလည်၍ နေထိုင်ကြရန် ခွန်အားပေးတိုက်တွန်းထားသည်။
လက်ရှိ အစိုးရသစ် အုပ်ချုပ်နေပြီ ဖြစ်သော်လည်း တပ်မတော်ဘက်မှ စစ်ဆင်ရေးများ ဆက်လက် လုပ်ဆောင်နေသဖြင့် ဒုက္ခသည်များ နေရပ်ပြန်နိုင်ရေး လုံခြုံရေး စိုးရိမ်နေရဆဲ ဖြစ်ကြောင်း   ဖော်ပြထားသည်။
ကချင်လူထု အခြေပြု၍ မူးယစ်ဆေးဝါး တိုက်ဖျက်ရေး လုပ်ငန်းကိုလည်း ဆက်လက်လူထု ပါဝင်လာရန် လက်တွေ့ အကောင်အထည်ဖော် လုပ်ဆောင်နေသူများကလည်း ငြိမ်းချမ်းသော နည်းလမ်းဖြင့် ဖြေရှင်းသွားရန်နှင့် ဇန်နဝါရီလ ၁၅ ရက်က မူးယစ်ဆေးဝါးတိုက်ဖျက်ရေးလုပ်ငန်းတွင် ကျဆုံးခဲ့သော လူငယ်တစ်ဦးအား ဂုဏ်ပြုကြောင်းနှင့် သူ၏ အမှုနှင့်ပတ်သက်၍လည်း တရားဥပဒေအရ ဆက်လက် အရေးယူသွားမည် ဖြစ်ကြောင်း သတိပေးထားသည်။
အလားတူ ယနေ့ ကျရောက်သော ၅၆ နှစ်မြောက် ကချင်တော်လှန်ရေးနေ့ အခမ်းအနားကို ကချင်ပြည်နယ် မြစ်ကြီးနားမြို့ စီတာပူရပ်ကွက်ရှိ ကချင်မနောကွင်းတွင် ကချင်လူငယ်များ ဦးဆောင်၍ ယနေ့ နံနက် ၉ နာရီမှ ညနေ ၄ နာရီထိ အခမ်းအနား ကျင်းပသည်။
ထိုအခမ်းအနားတွင် မြစ်ကြီးနားမြို့ခံ လူဦးရေ ၇၀၀ ကျော် တက်ရောက်ခဲ့ပြီး နံနက်ပိုင်းတွင် ဆုတောင်း ဝတ်ပြုမှု ပြုလုပ်ကာ မွန်းလွဲပိုင်းတွင် အကပဒေသာများနှင့် သီဆိုဖျော်ဖြေမှု အစီအစဉ်များ   ပြုလုပ်ကျင်းပခဲ့သည်ဟု သိရသည်။
၅၆ နှစ်မြောက် ကချင်တေ်ာလှန်နေ့ အခမ်းအနားကို လိုင်ဇာ၊ မြစ်ကြီးနား အပါအဝင် ထိုင်း၊ ဂျပန်၊ အမေရိကန်၊ နိုင်ငံများအပါအဝင် နိုင်ငံအများအပြားရောက်ရှိနေသော ကချင်အမျိုးသားများလည်း အခမ်းအနားများ ကျင်းပခဲ့သည်။
လပွတ္တာမြို့မီးလောင်မှု ကျပ်ငွေ၃၂၇သန်းကျော် ဆုံးရှုံး
By စည်သူမောင်မောင် 
ပုသိမ်၊ဖေဖော်ဝါရီ ၅ ။             ။ လပွတ္တာမြို့၊အမှတ် ၅ရပ်ကွက်တွင် ဖေဖော်ဝါရီ ၄ရက်နေ့ ညပိုင်းတွင် မီးလောင်ကျွမ်းမှုကြောင့် ငွေကျပ်၃၂၇သန်းကျော် ဆုံးရှုံးခဲ့ကြောင့် ဧရာဝတီတိုင်းဒေသကြီးမီးသတ်ဦးစီးဌာနမှသိရှိရသည်။
မီးစတင်လောင်ကျွမ်းမှုတွင် အမှတ်၅ ရပ်ကွက် ၊ကမ်းနားလမ်း ထမင်းဆိုင်မှာလောင်ကျွမ်းခြင်းဖြစ်ပြီး၊ အမှတ် ၁ နှင့်အမှတ် ၅ ရပ်ကွက်များ ကူးစက်လောင်းကျွမ်းခြင်းဖြစ်ပြီး၊ မီးလောင်မှုကြောင့်   နေအိမ်ပေါင်း၁၇၅လုံးနှင့် ဆိုင်ခန်း၂၀ ၊အိမ်ထောင်စုပေါင်း၁၇၅စု၊ လူဦးရေ ၇၆၁ဦး မီးဘေးသင့်ခဲ့ကြောင်း မီးဘေးသင့်သူများတွင် ကျောင်းသား၁၁၀ဦးကျော်တွင် တက္ကသိုလ်ဝင်တန်းဖြေဆိုမည့်   ကျောင်းသား၄၀ကျော်ပါဝင်ကြောင်း ဧရာဝတီတိုင်းဒေသကြီး မီးသတ်ဦးစီးဌာနမှ သိရှိရသည်
"""မီးလောင်တဲ့နေရာက မြို့အဓိက စီးပွားရေးလုပ်ငန်းတွေ ပါသွားတယ်၊ အများကြီးအခက်အခဲဖြစ်သွားတယ်၊ ဂဏန်းဒိုင်တွေပုဇွန်ဒိုင်တွေမှာလုပ်နေသူတွေ နစ်နာသွား၊ ကျောင်းသားတွေ စာမေးပွဲအတွက် အခက်အခဲဖြစ်သွားပြီး""ဟု လပွတ္တာမြို့ခံ ဦးအောင်ကျော်စိုးမှ မဇ္ဈိမသို့ပြောသည်။"
မီးဘေးသင့်ပြည်သူများအား လပွတ္တာမြို့၊ လေးထပ်ပရိယတ္တိစာသင်တိုက်တွင် ဒုက္ခသည်စခန်း ဖွင့်လှစ်ကာထားကြောင်း သိရသည်။
ဖေဖော်ဝါရီ ၄ရက်နေ့ည ၇နာရီခန့်မှ မီးစတင်ကျွမ်းခဲ့ပြီး ဖေဖော်ဝါရီ  ၅ရက်နေ့နံနက်၂နာရီကျော်တွင်မီးငြိမ်းသတ်နိုင်ခဲ့ပြီး၊မီးငြိမ်းသတ်မှု တိုင်းမီးသတ်၊နီးစပ်ရာမြို့များမှ လာရောက်ငြိမ်းသတ်   ပေးခဲ့ရသည်။
မီးစတင်လောင်ကျွမ်းသည် ဆိုင်ရှင်အား လပွတ္တာမြို့မရဲစခန်းမှ (ပ) ၁၇/၂၀၁၆နှင့် ပုဒ်မ၂၈၅အရအမှုဖွင့်ထားသည်။
ငြိမ်းစုစီ ဥပဒေကို အယုံအကြည်မရှိ၍ တရားရုံး၌ ခုခံချေပမည်မဟုတ်ဟု တကသကျောင်းသား ဇေယျာလွင်ပြော
By မျိုးသူအောင် 
ရန်ကုန်၊ ဖေဖော်ဝါရီ ၅ ။                ။ ငြိမ်းစုစီ ဥပဒေ ပုဒ်မ ၁၈အား အယုံအကြည်မရှိ၍ တရားရုံး၌ ခုခံချေပသွားမည် မဟုတ်ကြောင်း တက္ကသိုလ်ကျောင်းသားများ သမဂ္ဂ ခေါင်းဆောင် ဇေယျာလွင် က ပြောသည်။
ဖေဖော်ဝါရီ ၅ရက်က ရန်ကုန်တိုင်းဒေသကြီး ကမာရွတ်တရားရုံး၌ ပထမအကြိမ် ရုံးထုတ်ရာတွင် ဇေယျာလွင်က ယခုကဲ့သို့ ပြောကြားခဲ့ခြင်း ဖြစ်သည်။
"""ဒီဥပဒေဟာ ကျွန်တော်တို့ နိုင်ငံသူနိုင်ငံသားတွေရဲ့ လွတ်လပ်စွာ စည်းရုံးလှုံ့ဆော်ခွင့်ကို ထိပါးတဲ့ ဥပဒေ ဖြစ်တယ်။ အဲတော့ ကျွန်တော်တို့ နိုင်းငံသားတစ်ယောက်ရဲ့အခွင့်အရေးအရ ဒီပုဒ်မကို ကျွန်တော်တို့ အယုံအကြည်မရှိဘူး။ ဒါကြောင့် ဒီပုဒ်မနဲ့ ပတ်သက်ပြီးတော့ တရားရုံးမှာ တရားခွင်မှာ ရင်ဆိုင်ဖြေရှင်းမှာ မဟုတ်ဘူး"" ဟု ကိုဇေယျာလွင်က ပြောသည်။"
၂၀၁၄ခုနှစ် မတ်လ ၃၀ရက်က ကမာရွတ်မြို့နယ် ဦးထွန်းလင်းခြံလမ်းတွင် အမျိုးသား ပညာရေးဥပဒေ (မူကြမ်း)အား ကန့်ကွက်ဆန္ဒပြခဲ့သဖြင့် တက္ကသိုလ်ကျောင်းသားများသမဂ္ဂ ခေါင်းဆောင် ကိုဇေယျာလွင်နှင့် ဒဂုံတက္ကသိုလ် ဥပဒေ နောက်ဆုံးနှစ်ကျောင်းသား ကိုထွန်းမင်းခန့်တို့အား ကမာရွတ်မြို့နယ် ရဲမှူးက တရားလိုပြုလုပ်၍ ငြိမ်းချမ်းစွာစီတန်းလှည့်လည်ခွင့် ဥပဒေ ပုဒ်မ(၁၈)ဖြင့် အမှုဖွင့် တရားစွဲဆိုခဲ့ခြင်း ဖြစ်သည်။
တရားစွဲဆိုထားမှုအတွက် ဖေဖော်ဝါရီ ၅ရက်က ကျောင်းသားခေါင်းဆောင် ကိုဇေယျာလွင်  နှင့် ကိုထွန်းမင်းခန့်တို့အား ကမာရွတ်မြို့နယ် တရားရုံး၌ ပထမအကြိမ်ရုံးထုတ်ခဲ့ခြင်း ဖြစ်သည်။
ယင်းကဲ့သို့ ပထမအကြိမ် ရုံးထုတ်ရာတွင်  ဒဂုံတက္ကသိုလ် ဥပဒေနောက်ဆုံးနှစ်ကျောင်းသား ကိုထွန်းမင်းခန့်က အမှုဆက်လက်ရင်ဆိုရန် ကိုယ်တိုင်ခံဝန်ရေးထိုးခဲ့သဖြင့် မြို့နယ်တရားသူကြီးမှ (၅)သိန်းတန် အာမခံပေးခဲ့ပြီး အမှုအား လာမည့်(၁၅)ရက်တွင် ဆက်လက်စစ်ဆေးရန် ချိန်းဆိုလိုက်သည်။
"""ဒီပုဒ်မက ၂၀၁၄ မတ်လ ၃၀ တည်းက စွဲထားတဲ့ ပုဒ်မကြီး။မခုမှလာတရားစွဲတယ်ဆိုတော့ မြန်မာနိုင်ငံရဲ့ တရာစီရင်ရေးနဲ့ ဥပဒေပြုရေးက ဘာကြီးလည်း။ စွဲတယ်ဆိုကတည်းက ကျွန်တော်တို့ကို အဲဒီကတည်းက လာဖမ်း။ ကျွန်တော်တို့ ပြေးနေတာလည်းမဟုတ်ဘူး။ ကျွန်တော်တို့ တရားခံပြေးလည်းမဟုတ်ဘူး။ ဝရမ်းပြေးလည်း မဟုတ်ဘူး""ဟု ကိုထွန်းမင်းခန့်က ပြောသည်။"
ATMစက်မှ ကဒ်အတုဖြင့် ပိုက်ဆံထုတ်သည့် ဘူဂေးရီးယားနိုင်ငံသားအမှု တရားလိုပြသက်သေစစ်မည်
By မျိုးသူအောင် 
ရန်ကုန် ဖေဖော်ဝါရီ ၅။                  ။ လှည်းတန်း စိန်ဂေဟာရှေ့ရှိ KBZ Bank ATM စက်မှ ငွေကျပ် သိန်း(၃၀)ကျော်အား ကဒ်အတုဖြင့် ထုတ်ယူခဲ့ သည့် ဘူဂေးရီးယားနိုင်ငံသားအမှုတွင် တရားလိုပြသက်သေများအား ဖေဖေါ်ဝါရီလ(၁၉)ရက်တွင် စတင်စစ် ဆေးသွားမည်ဖြစ်ကြောင်း ကမာရွတ်တရားရုံမှ သိရသည်။
ဘူဂေးရီးယားနိုင်ငံသား(Mr.Milen Axanasov Tasev)အား ဖေဖေါ်ဝါရီ ၅ ရက်နေ့က ရန်ကုန်တိုင်း ကမာရွတ်မြို့နယ် တရားရုံးတွင် (၅)ကြိမ်မြောက်ရုံးထုတ်စစ်ဆေးခဲ့ပြီး ဘာသာစကား အခက်အခဲကြောင့် အ င်္ဂလိပ်ဘာသာ စကားပြန်လျောက်ထားခြင်းကို မြို့နယ်တရားသူကြီးက လက်ခံခဲ့ပြီး ဖေဖော်ဝါရီ ၁၉ရက်နေ့သို့ ထပ် မံ ချိန်းဆိုခဲ့ခြင်း ဖြစ်သည်။
၂၀၁၅ ခုနှစ် နိုဝင်ဘာလ(၈)ရက်နေ့က လှည်းတန်း စိန်ဂေဟာ ရှေ့ရှိ KBZ Bank ATM စက်မှ ငွေ ကျပ် သိန်း(၃၁)ခွဲအား (၇)သိန်းခွဲ (၃)ခါ၊ (၁၀)သိန်းခွဲ (၁)ခါစုစုပေါင်း (၄)ခါ ထုတ်ယူခဲ့သည်ဟုဆိုကာ ထုတ် ယူ KBZ Bank  ATM ကဒ် ဌာန မန်နေဂျာ ဦးအောင်ပြည့်စုံက တရားလိုပြုလုပ် တိုင်ကြားခဲ့ခြင်း ဖြစ်သည်။
ထို့ပြင်  ၎င်းကို ကမာရွတ်မြို့နယ် လဝက ဦးစီးမှူး ဦးမိုးသူက လဝက အက်ဥ ပဒေ ၁၃/၁ဖြင့် အမှုဖွင့် တရားစွဲဆိုထားခြင်း ဖြစ်သည်။
ကော်မရှင် ဥက္ကဌ ရာထူး လစာမယူဘဲ သူရဦးရွှေမန်း တာဝန်ထမ်းဆောင်မည်
By နေသာ 
နေပြည်တော်၊ဖေဖော်ဝါရီ ၅ ။              ။ ပြည်သူ့လွှတ်တော် ဥက္ကဌ ဦးဝင်းမြင့်က ကမ်းလှမ်းခဲ့သည် ဥပဒေရေးရာ နှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင် ဥက္ကဌ ရာထူးကို နိုင်ငံတော် ကပေးအပ်သည့် လစာ နှင့် ခံစားခွင့်များမယူဘဲ သူရဦးရွှေမန်းက တာဝန်ထမ်းဆောင်မည်ဖြစ်ကြောင်း ကော်မရှင်၏ ဒုတိယဥက္ကဌဖြစ်ရွေးချယ်ခံရသူ ဦးကိုကိုနိုင်ကပြောသည်။
“ ဒီကော်မရှင် ဥက္ကဌ တာဝန်ယူတဲ့နေရာမှာနိုင်ငံတော်ကနေချီးမြှင့်တဲ့ ချီးမြှင့်ငွေတို့လစာရိတ်တို့ရှိတယ် ။အဲ့ဒီဟာကို သူ့အနေနဲ့မခံစားဘူး ၊ မယူဘဲနဲ့သူက ကူညီပြီးတော့လုပ်ပေးမယ် ” ဟု ကော်မရှင်၏ ဒုတိယဥက္ကဌဖြစ်သူ ဦးကိုကိုနိုင်က ကော်မရှင် ၏ပထမအကြိမ်အစည်းအဝေးအပြီးတွင် ပြောသည်။
သူရဦးရွှေမန်းသည် လစဉ်ချီးမြှင့်ငွေ ၆ သိန်း ၊တာဝန်အရ ခရီးသွား လာခြင်းအတွက် အခမဲ့တည်းခိုနေထိုင်ရန် စီစဉ်ပေးနိုင်ခြင်းမရှိပါက တစ်ရက်လျှင် တည်းခိုနေထိုင်စရိတ် ကျပ် ၅ ထောင် နှင့်အခြားအသုံးစရိတ် ကျပ် ၅ ထောင်၊ တာဝန်အရခရီးသွားလာရခြင်းအတွက် စားသောက်စားရိတ်ကို တစ်နေ့လျှင် ကျပ် ၁ သောင်း ခံစားခွင့် နှင့် လွှတ်တော်က သတ်မှတ်သည့် ရပိုင်ခွင့်များကိုလည်း ခံစားခွင့်ရှိသည်။
ပြီးခဲ့သည့် လွှတ်တော်တွင် ဆောင်ရွက်ရန် ကျန်ရှိသည့် ကိစ္စများကို မြန်မြန်ဆန်ဆန်ဆောင်ရွက်နိုင်ရန် ကော်မရှင်မှ ကူညီဆောင်ရွက်ပေးနိုင်ရန် ကြိုးစားဆောင်ရွက်သွားမည်ဟု သူရဦးရွှေမန်းက   ဖေဖော်ဝါရီလ ၅ ရက်နေ့တွင် မဇ္ဈိမ သို့ပြောသည်။
ယစ်ဆေးဝါး တုုိက်ဖျက်ရေးအဖွဲ့ လုံုခြံုရေး စုုိးရိမ်ရသဖြင့် ပြန်လှည့်
By ဖနိဒါ 
ချင်းမိုင်၊ဖေဖော်ဝါရီ ၆ ။           ။ ကချင်ပြည်နယ် ဝိုင်းမော်မြို့နယ်အတွင်းရှိ ဘိန်းခင်းများ ဖျက်ဆီးရန် သွားရောက်နေသော လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့(Pat Jasan) တို့ ဘိန်းစိုက်ပိုင်ရှင်များ တားဆီးပိတ်ပင်မှုများ ရှိခဲ့သဖြင့် လုံခြုံရေး စိုးရိမ်ရသဖြင့် ဖေဖော်ဝါရီ ၅ ရက်တွင် ပြန်လှည့်လာခဲ့သည်ဟု သိရသည်
ဆဒုံ၊ ကန်ပိုင်တီ၊ ချီဖွေ ကားလမ်းအထက်ပိုင်း ဝိုင်းမော်မြို့နယ် မော်စီတုံးကျေးရွာတွင် PJS အဖွဲ့ ၂၀၀ ကျော်အား ဘိန်းစိုက်ပိုင်ရှင်များမှ ဝိုင်းရံပိတ်ဆို့၍ ကျောက်ခဲ၊ လေးခွများဖြင့် ပစ်ခတ်ခဲ့သဖြင့် လုံခြုံရေး အခြေအနေအရ ပြန်လာခဲ့ခြင်း ဖြစ်သည်ဟု မြစ်ကြီးနားမြို့နယ် PJS အဖွဲ့ ဥက္ကဌ ဦလုန်ဂျွန်တူးရော်က ပြောသည်။
“ဝိုင်းမော်ဘက်က နှစ်ဖွဲ့ခွဲလိုက်တယ်။ ကန်ပိုင်တီဘက် စင်ကြိုင်(မော်စီတုံး)ဘက်သွားတဲ့ လူ ၂၀၀ က လုံခြုံရေး အခြေအနေမကောင်းလို့ ပြန်ဆင်းလာဖို့ ပြောလိုက်တယ်။ ဒီည ဝိုင်းမော်ကို ပြန်ရောက်မယ်၊ လူ တစ်ထောင်ကျော်ပါတဲ့ အဖွဲ့က သူတို့ အလုပ်တွေ ပြီးလို့ ပြန်လာမယ်”ဟု သူက မဇ္ဈိမကို ပြောသည်။
ပြီးခဲ့သည့် ဇန်နဝါရီလ ၂၃ ရက်က လူအင်အား ၁၂၀၀ ကျော်ပါ အဖွဲ့တစ်ဖွဲ့က စတင်ထွက်ခွာခဲ့ပြီး ၎င်းလူအင်အား ၂၀၀ ကျော်သည် ဖေဖော်ဝါရီလ ၂ ရက် ထပ်မံ တိုးမြင့်ခဲ့ရာ စုစုပေါင်း လူအင်အား ၁၄၀၀ ကျော်သည် ဝိုင်းမော်မြို့နယ် ဆံဒုံး၊ ကန်ပိုင်တီ၊ ချီဖွေမြို့နယ်ခွဲများရှိ ဘိန်းခင်းများကို သွားရောက် ဖျက်ဆီးနေခြင်း ဖြစ်သည်။
ဖေဖော်ဝါရီလ ၅ ရက်တွင် အဆိုပါ လူအင်အား ၂၀၀ ကျော်ဖြင့် ဘိန်းခင်းများ ဖျက်ဆီးနေသော အဖွဲ့ကို လုံခြုံရေး တာဝန်မယူပေးနိုင်တော့ကြောင်း ကချင်ပြည်နယ် မြောက်ပိုင်းတိုင်း စစ်ဌာနချုပ်(မပခ) မှ ပြောဆိုခဲ့ကြောင်း မြစ်ကြီးနားမြို့နယ် PJS အတွင်းရေးမှူး ဦးအင်ခွမ်တန်ဂွန်းက ပြောသည်။
PJS လူအင်အား ၂၀၀ အဖွဲ့ကို ဘိန်းစိုက်ပျိုးသူ အင်အား ၁၀၀၀ ကျော်က ကျောက်ခဲ၊ ဓါးတို့ဖြင့် ပေ ၂၀၀ အကွာအဝေးမှ ဝိုင်းရံ ပိတ်ဆို့၍ အသက်အန္တရယ် ခြိမ်းခြောက်သည့် အခြေအနေရောက်လာ သဖြင့် ပြန်လည့်လာကြခြင်း ဖြစ်သည်ဟု သူက မဇ္ဈိမကို ပြောသည်။
သူတို့ကို “သတ်ပစ်မယ်” ဆိုပြီး အော်ဟစ်ပြီ ဓါးတွေ ကိုင်တဲ့လူက ကိုင်၊ သစ်တုံးကိုင်သူက ကိုင်ပြီးတော့ အသက်အန္တရယ် ထိပါးနိုင်မဲ့ အခြေအနေထိ ချိန်းခြောက်ခံရတယ်။ အစိုးရ လုံခြုံရေး အဖွဲ့လည်း ဗျူဟာမှူး အမိန့်အရ သူတို့ဖာသာ ဘိန်းခင်းတွေ သွားဖျက်ဆီးမယ်ဆိုပြီး သီးခြားသွား လိုက်ကြတယ်။ ကျနော်တို့ လူတွေက လုံခြုံရေး မလုံလောက်ဘူး ဖြစ်သွားတယ်”ဟု သူက ပြောသည်။
ထို့ကြောင့် ယနေ့ ဖေဖော်ဝါရီလ ၅ ရက်တွင် ကချင်ပြည်နယ် ဝန်ကြီးချုပ်ထံသို့ ကချင်မူးယစ်ဆေးဝါး တိုက်ဖျက်ရေးအဖွဲ့မှ ဘိန်းစိုက်ပျိုး သူများ တားဆီးခံရမှုများရှိနေကြောင်းနှင့် လုံခြုံရေး စိုးရိမ်ရမှုများနှင့် ပတ်သက်၍ စာတင်ပြခဲ့သည်ဟု ဦးအင်ခွမ်တန်ဂွန်းက ပြောသည်။
အလားတူ ဇန်နဝါရီလ ၂၃ ရက်က စတင်၍ စတင်ထွက်ခွာခဲ့သော တရုတ်-မြန်မာနယ်စပ် ချီဖွေမြို့နယ် ရှန်ငေါ အထက်ပိုင်း ဥမားဘွမ်ဘက်သို့ သွားရောက်နေသော လူအင်အား ၁၂၀၀ ကျော် ပါ အဖွဲ့သည်လည်း ၎င်းတို့ သွားရောက်နိုင်သည့် ဒေသအတွင်းရှိ ဘိန်းခင်းများ ဖျက်ဆီးနိုင်ခဲ့သဖြင့် လာမည့် တနလာၤနေ့ ဖေဖော်ဝါရီလ ၈ ရက်တွင် ပြန်လည် ရောက်ရှိလာမည် ဖြစ်ကြောင်း သိရသည်။
“လုံခြုံရေးကြောင့် နေရာရွှေ့တဲ့အဆင့်ပါ။ အဲဒီနေရာတွေမှာ ဘိန်းဧက ၁၀၀၀ ၊ သောင်းချီ ရှိသေးတယ်၊ အဲဒီက အာဏာပိုင်တွေလည်း သူတို့ထိန်းချုပ်တဲ့နေရာတွေမှာ ဘိန်းခင်းတွေဘဲ ရှိနေတယ် ဆိုတာ တွေ့ခဲ့ရတယ်။ ဒါကြောင့် ဘိန်းခင်းကာကွယ်တယ်လို့ဘဲ မှတ်ယူလိုက်တယ်”ဟု ဦးအင်ခွမ်တန်ဂွန်းက ပြောသည်။
ယင်းဒေသများရှိ ဘိန်းခင်းများ အများအပြားရှိနေသေးသဖြင့် လူအင်အား ၁၂၀၀ ကျော်ဖြင့် မလုံလောက်ဘဲ လူအင်အား ထပ်မံ တိုးမြင့် ဖျက်ဆီးရန် လိုအပ်ကြောင်း ဘိန်းတိုက်ဖျက်ရေးမှ ပြန်လာ သူများ ပြောဆိုနေသည်ဟု သိရသည်။
မူလက ဆဒုံး၊ ကန်ပိုင်တီ၊ ချီဖွေမြို့နယ်ခွဲများတွင် ဘိန်းခင်း ဧက ၂၀၀၀ ကျော် ရှိသည်ဟု ကချင်မူးယစ်ဆေးဝါး တိုက်ဖျက်ရေးအဖွဲ့မှ တွေ့ရှိခဲ့ထားသည်ဟု ဇန်နဝါရီလ ၂၀ ရက်က ထုတ်ပြန်ထားသည်။ ထိုဘိန်း ခင်းများအား လူထုအင်အား စုစုပေါင်း ၁၄၀၀ ကျော်ဖြင့် သွားရောက် ဖျက်ဆီးရန် သွားရောက်နေခြင်း ဖြစ်သည်။
ကချင်ပြည်နယ် မူးယစ်ဆေးဝါး ပပျောက်ရန် အောက်မြင်သည်အထိ ဆက်လက် လုပ်ဆောင်သွားမည် ဖြစ်ကြောင်း ဦးအင်ခွမ်တန်ဂွန်းက ပြောသည်။
တိုင်းနှင့်ပြည်နယ် လေးခုမှ ဘာသာပေါင်းစုံလူငယ်များ ပထမဆုံးအကြိမ် ဘားအံတွင် တွေ့ဆုံ
ဘားအံ၊ ဖေဖေါ်ဝါရီ ၆ ။             ။ ရန်ကုန်၊ ပဲခူး၊ မွန်နှင့် ကရင်ပြည်နယ်များမှ ဘာသာပေါင်းစုံ လူငယ်များ စုပေါင်းပြီး အတွေ့အကြုံ ဆွေးနွေးဖလှယ်ပွဲနှင့် လေ့လာရေးခရီးစဉ်တစ်ရက်ကို ကရင်ပြည်နယ် ဘားအံမြို့တွင် ပထမဦးဆုံးအကြိမ်အဖြစ် ပြုလုပ်ခဲ့ကြောင်း ငြိမ်းဖောင်ဒေးရှင်းမှ စီမံချက်အရာရှိ အဖြစ်တာဝန်ယူထားသည့် ဦးသူရနိုင်က ပြောကြားသည်။
“ဘာသာတရားတိုင်းမှာ ရှိတဲ့ လူငယ်တွေ အချင်းချင်း ချစ်ခင်ရင်းနီးမှုတွေ ရရှိလာပြီး  ဖြစ်ပေါ်လာနိုင်တဲ့ ဘာသာရေးပဋိပက္ခတွေမှာလည်း လျော့နည်းလာစေမှာ သေချာပါတယ်။” ဟု ဦးသူရနိုင်ကပြော သည်။
အဆိုပါ ပြည်နယ်နှင့် တိုင်းဒေသကြီး လေးခုမှ လူငယ် ၈၀ ကျော်တို့သည် ဘားအံမြို့ရှိ ရွှေရင်မျှော် စေတီတော်၊ ကမ်းနားဘလီ၊ ဟိန္ဒု ဘုရားကျောင်းတို့ုကို သွားရောက်လေ့လာခဲ့ကြကြောင်း သိရသည်။
ယင်းဘာသာပေါင်းစုံ ငြိမ်းချမ်းရေးကို ပြုလုပ်ရာ၌ ရန်ကုန်တိုင်းဒေသကြီးမှ လူငယ်၂၁ ယောက်၊ ပဲခူးတိုင်းဒေသကြီးမှ လူငယ်၂၀ယောက်၊  မွန်ပြည်နယ်မှ လူငယ်၂၁ယောက်၊ ကရင်ပြည်နယ်မှ ၃၀ယောက်တို့  တွေ့ဆုံလေ့လာခဲ့ကြခြင်းဖြစ်သည်။
ဘာသာပေါင်းစုံ ငြိမ်းချမ်းရေးအား ပိုမိုကောင်းလာစေရန် လူငယ်များမှ ဖြစ်ပေါ်စေမည့် ဘာသာရေးပဋိပက္ခအတွင်း၌ လူငယ်များမပါဝင်ပါက ပဋိပက္ခ သိသိသာသာလျော့ကျလာစေမည် ကိုယုံကြည်သောကြောင့် ယခုကဲ့သို့ လုပ်ဆောင်ရခြင်းဖြစ်သည်ဟု အဆိုပါပွဲသို့ တက်ရောက်လာသည့် ဘားအံမှ လူငယ်တစ်ဦးဖြစ်သည့် မသြင်္ကန်မေက ပြောသည်။
အဆိုပါ လူငယ်များသည် ဘားအံမြို့ မောစလီကျေးရွာတွင် ဂိမ်းကစားခြင်းများ၊ ဘောလုံးကစားခြင်းများ၊ ပြဇတ်ကပြခြင်းများလည်း ပြုလုပ်သွားမည်ဟု သိရသည်။
ပဲခူးမြို့နယ်မှ လိုက်ပါလာသည့် လူငယ်တစ်ဦးဖြစ်သူ ကိုမျိုးကိုကလည်း “ ကျွန်တော်တို့ ဒီဘားအံမြို့က မောစလီကျေးရွာကိုလူငယ်ဖွံဖြိုရေးအတွက် တစ်သိန်းခွဲ လှူဒါန်းသွားပါမယ်။”ဟု ပြောသည်။
ရှမ်း၊ ရခိုင် လွှတ်တော်ဦးဆောင်မည့်သူများ NLD ချိတ်ပိတ်စာရင်းတွင်မပါ၊ အရေးပေါ်ညွှန်ကြားချက်သီးသန့်ပို့မည်
By မဇ္ဈိမ 
ရန်ကုန်၊ ဖေဖော်ဝါရီ ၆။          ။ပြည်နယ်နှင့် တိုင်းလွှတ်တော်များအတွက် ဦးဆောင်မည့် ဥက္ကဋ္ဌ၊ ဒုဥက္ကဋ္ဌများချိတ်ပိတ်စာရင်းတွင် ရှမ်းနှင့် ရခိုင်ပြည်နယ် လွှတ်တော်ကို ဦးဆောင်မည့်သူများကိုသတ်မှတ်ပေးခြင်းမရှိကြောင်း သက်ဆိုင်ရာ ပြည်နယ်လွှတ်တော် အနိုင်ရ အမျိုးသားဒီမိုကရေစီအဖွဲ့ချုပ် NLD ကိုယ်စားလှယ်များမှ သိရသည်။
"""ကျွန်တော်တို့ ရှမ်းနဲ့ ရခိုင်ပဲမပါတာ။ ကျန်တာတွေကအကုန်မှန်ပါတယ်။ ရှမ်းကိုတော့ ၈ရက်နေ့မတိုင်မီ အရေးပေါ် ညွှန်ကြားချက်ထုတ်ပေးမယ်လို့သိရတယ်။ အဲဒီအရေးပေါ်ညွှန်ကြားချက်အပေါ်မှာ အကောင် အထည်ဖော်ရမှာလို့ သိထားရတယ်။"" ဟု ရှမ်းပြည်နယ်လွှတ်တော်အတွက် အနိုင်ရရှိထားသူ အမည်မဖော် လိုသည့် ကိုယ်စားလှယ်တစ်ဦးက မဇ္ဈိမကိုအတည်ပြုသည်။"
NLD ဥက္ကဌ ဒေါ်အောင်ဆန်းစုကြည်က ပြည်နယ်နှင့်တိုင်းဒေသကြီးမဲဆန္ဒနယ်များမှ အနိုင်ရကိုယ်စားလှယ်များ အားနေပြည်တော်တွင် ၂ရက်ကြာအုပ်ချုပ်မှုသင်တန်းပို့ချမှုအပြီးတွင် ချိတ်ပိတ်စာရွက်များကို အသီးသီးပေးအပ် လိုက်ခြင်းဖြစ်သည်။
"ချိတ်ပိတ်စာရွက်နှင့်ပက်သက်ပြီး ရခိုင်ပြည်နယ် NLD ဥက္ကဋ္ဌ ဦးညီပုက ""ကျွန်တော်တို့ချိတ်ပိတ်စာရွက်က ကြည့်ပြီးသွားပြီဆိုပေမယ့်၊ လွှတ်တော်ရေးရာကိစ္စတွေပဲပါပါတယ်။ လွှတ်တော် ဦးဆောင်မယ့်သူတွေမပါ ပေမယ့် ဘာကြောင့်မပါလည်းဆိုတာက ကျွန်တေ်ာတို့အနေ နဲ့ပြောလို့မရပါဘူး။ တစ်ခြားလွှတ်တော်ခေါ်ရမယ့် ကိစ္စတွေအဲဒီလိုပဲပါပါတယ်။"" ဟုဆိုသည်။"
ယင်းစာရွက်များအား ပြည်နယ်၊ တိုင်းလွှတ်တော်အစည်းအဝေးများမစမီ တစ်ရက်အလိုတွင် အနိုင်ရကိုယ်စား လှယ်များရှေ့မှောက်တွင် ဖွင့်ဖောက်ကြည့်ရန်လည်း မှာကြားခဲ့သည်ဟု အနိုင်ရပြည်နယ်တိုင်း ကိုယ်စားလှယ် များမှသိရသည်။
"""ကျွန်တော်တို့တော့မကြည့်ရသေးဘူး။ ဒါပေမယ့်အခုတော့ ပြည်နယ်ဥက္ကဋ္ဌနဲ့အစည်းအဝေးလုပ်မလို့ လုပ်နေတယ်။ ဘာပါလည်းဆိုတာကိုမသိရသေးဘူး။"" ဟု သံတွဲမြို့နယ်အမှတ် ၁မဲဆန္ဒနယ်မှ အနိုင်ရ NLD ရခိုင်ပြည်နယ်လွှတ်တော်အမတ် ဦးဝင်းနိုင်က မဇ္ဈိမကိုပြောသည်။"
NLD ဗဟိုအလုပ်အမှုဆောင်လည်းဖြစ်၊ မန္တလေးတိုင်းပါတီတာဝန်ခံလည်းဖြစ်သူ ဒေါက်တာဇော်မြင့်မောင် ကလည်း အဖွဲ့ချုပ်ဥက္ကဋ္ဌပေးအပ်လိုက်သည့် ချိတ်ပိတ်စာရွက်သည် ပြည်နယ်နှင့်တိုင်း လွှတ်တော် ဥက္ကဋ္ဌနှင့် ဒုဥက္ကဋ္ဌတို့၏ စာရင်းများသာဖြစ်ပြီး အခြားအုပ်ချုပ်ရေးပိုင်းဆိုင်ရာ တာဝန်ပေးသည့်အကြောင်းအရာများ မပါရှိကြောင်း မဇ္ဈိမကိုပြောသည်။
လက်ရှိအချိန်ထိ ရခိုင်ပြည်နယ်အတွင်း အစိုးရဖွဲ့ရေး၊ ပြည်နယ်လွှတ်တော်ကို ဦးဆောင်နိုင်ရေးနှင့် ပက်သက်ပြီါ် NLD နှင့် ရခိုင်အမျိုးသားပါတီတို့အကြား သဘောထားမတိုက်ဆိုင်မှုများဖြစ်ပေါ်နေပြီး၊ ဆွေးနွေးနိုင်ရေး ကြိုးပမ်း နေသည်။
NLD က ၂၀၀၅ခုနှစ် ရွေးကောက်ပွဲ၌ ပြည်ထောင်စုလွှတ်တော်နေရာများဖြစ်သည့် အမျိုးသားနှင့် ပြည်သူ့ လွှတ်တော်နေရာများတွင် ရာခိုင်နှုန်း ၈၀ကျော်အနိုင်ရရှိထားသည်။ ပြည်နယ်လွှတ်တော်များတွင် ရှမ်းတွင်၂၃နေရာနှင့်  ရခိုင်တွင် ၈နေရာသာ အနိုင်ရရှိပြီး  အခြားပြည်နယ်၊ တိုင်းလွှတ်တော်များအားလုံးနီးပါး အနိုင်ရရှိ ခဲ့ခြင်းဖြစ်သည်။
ဝန်ထမ်းရေးရာ စီမံခန့်ခွဲရေး ကျွမ်းကျင်ဝန်ထမ်းရှားပါး
By ထက်ထက်အောင် 
ရန်ကုန်၊ဖေဖော်ဝါရီ ၆ ။            ။ HR ခေါ်လူသားစွမ်းအားအရင်းအမြစ်တိုးတက်အောင် စီမံခန့်ခွဲတတ်သည့် ကျွမ်းကျွင်ဝန်ထမ်းအရေအတွက်သည် မြန်မာနိုင်ငံကကုမ္ပဏီများအတွက် ရှားပါးနေကြောင်း အလုပ်အကိုင်ဈေးကွက်တစ်ချို့ကနေသိရသည်။
နိုင်ငံရေးအပြောင်းအလဲနှင့်ပွင့်သစ်စ မြန်မာနိုင်ငံတွင် အလုပ်အကိုင်အခွင့်အလမ်းသစ်များ အတိုင်းအတာတစ်ခုအထိခေါ်ယူနေခြင်းများရှိသော်လည်း  ဝန်ထမ်းရေးရာစီမံခန့်ခွဲရေးအပိုင်းများတွင် လာရောက်လျှောက်ထားသူတွေ နည်းပါးနေဆဲဖြစ်ကြောင်း သိရသည်။
"""ပညာရှင်အပိုင်းနဲ့ Management နယ်ပယ်ကျတော့ နည်းနည်းလေးခက်ခဲတယ်ဆိုတာကကျတော့ ညီမတို့ဆီမှာVacancy တွေပေါတယ်။Vacancy Open တွေလုပ်ထားတယ်။ ဒါပေမဲ့ လျှောက်တဲ့လူတွေက မရှိကျဘူး။ ပြီးလို့ရှိရင်လည်း Expected salaryကလည်းတအားမြင့်တဲ့အခါကျတော့ ညီမတို့ အခက်အခဲရှိတာပေါ့နော်။"" ROCKETINTERNET  ကုမ္ပဏီ၏ ဝန်ထမ်းရေးရာမှ တာဝန်ရှိသူဖြစ်သည့်  မငြိမ်းငြိမ်းထက်အောင် ပြောသည်။"
ယင်းအပြင် လာရောက်လျှောက်ထားသူများတွင် စာတွေ့သမားများနေပြီး လက်တွေ့ကျကျလုပ်ကိုင်နိုင်မည့်သူ နည်းကြောင်း မြန်မာ့ဆက်သွယ်ရေးလုပ်ငန်း MPT အနေဖြင့် ၂၀၁၅ ခုနှစ်အတွင်း ဝန်ထမ်းရေးရာစီမံခန့်ခွဲရေး ရာထူးအတွက် အလုပ်အကိုင်အခွင့်အလမ်း ၃၅၀ ကိုခေါ်ယူသော်လည်း လာရောက်လျှောက်ထားသူ ၁၉၀ သာရှိခဲ့ကြောင်း ၎င်းကပြောသည်။
"""သက်ဆိုင်ရာလုပ်ငန်းကဏ္ဍအတွက် ဝန်းထမ်းခေါ်ယူဖို့ Myjobs.com တို့ Jobsness.com တို့ စတဲ့ Jobs seeker တွေဆီကနေ ကျွန်မတို့ရှာပါတယ်။ ကျွန်မတို့ရဲ့ Website မှာလည်း   ကြော်ငြာပါတယ်။   သတင်းစာတွေမှာ လည်းကြော်ငြာပြီးတော့ ခေါ်ယူပါတယ်ရှင့်။ ဒါပေမယ့်တစ်ချို့ သောနည်းပညာနဲ့ပါတ်သတ်ပြီးတော့ ကျွမ်းကျင်သတ်မှတ်ထားတဲ့ တစ်ချို့အပိုင်းသီးခြား သတ်မှတ်ထားတဲ့ အရေအချင်းရှိတဲ့အပိုင်းတွေကြတော့ CV ရဖို့ အရမ်းခက် ပါတယ်။"" မြန်မာ့ဆက်သွယ်ရေးလုပ်ငန်း(MPT)မှ ဝန်ထမ်းရေးရာစီမံခန့်ခွဲရေးဌာန အထွေထွေမန်နေဂျာ ဒေါ်ရှုအေး ကပြောသည်။"
ဝန်ထမ်းဦးရေ ၅၀တွင် စီမံခန့်ခွဲပေးနိုင်သူ တစ်ဦးရှိသင့်ကြောင်း၊ မြန်မာနိုင်ငံအနေဖြင့် လူသားစွမ်းအားဖွံ့ဖြိုးတိုးတက် ရေးဌာနများကို သီးသန့်ထားမှုအားနည်းနေသေးကြောင်း၊ယင်းအပြင် ကျွမ်းကျင်နားလည်းသူလည်း လိုအပ်နေသေးကြောင်း စီးပွားရေးစီမံခန့်ခွဲမှုနှင့်လူသားစွမ်းအား ဖွံ့ဖြိုးတိုးတက်ရေးဘာသာရပ်များသင်ကြားပေးနေသူ MHRသင်တန်းကျောင်းမှ ကျောင်းအုပ် ဦးကျော်အေး ကသုံးသပ်သည်။
"""ဒီ HR နဲ့ဆိုင်တဲ့သင်တန်းတွေကိုဘာသာအခွဲတွေကိုအပြည့်အစုံသင်တာက မြန်မာပြည်မှာABE လက်မှတ်တစ်ခုဘဲရှိတယ်။ ရှိတဲ့ABEလက်မှတ်ကလည်း မြန်မာပြည်မှာရှိတဲ့ ABEသင်တန်းကျောင်း ၈ ကျောင်းမှာ MHR တစ်ကျောင်းထဲမှာဘဲသင် တယ်။အဲတော့ တစ်တန်းတစ်တန်းကိုလူဆယ်ယောက်၊ဆယ်ငါးယောက်လောက်ဘဲရှိေတော့ ဆင်းသမျှလူအားလုံးက ဆင်းတောင်မဆင်းသေးဘူး၊ ကုမ္ပဏီတွေကလာခေါ်နေပြီဆိုတော့ မြန်မာစကားပုံနဲ့ပြောရင် အိပ်ပေါက်နဲ့ ဖားကောက်တယ် ပြောမလားသမင်းမွေးရင် ကျားစားရင်းပြောမလား   မွေးထုတ်ရတာ မလုံလောက်ဘူး။"" ဦးကျော်အေး ကဆိုသည်။"
ပြည်ထောင်စုနေ့တွင် လူငယ်များစုပေါင်းစက်ဘီးစီးမည်
By ဇော်ခမ်းဟိန်း 
ဖေဖော်ဝါရီ ၆ ။           ။ ရန်ကုန်မြို့တွင်း ကားကြပ်သည့်ပြဿနာလျော့နည်းစေရန်နှင့် မြို့လယ်ဧရိယာတွင် စက်ဘီးစီးခွင့် ပြန်လည်ရရှိအောင် ဖေဖော်ဝါရီ  ၁၂  ရက် ပြည်ထောင်စုနေ့တွင် လူငယ်များစုပေါင်း၍ စက်ဘီးစီး မည်ဟု ဂေဟဟိတ သဘာဝပတ်ဝန်းကျင်ထိန်းသိမ်းရေးအဖွဲ့မှသိရသည်။
မည်သူမဆို ပါဝင်နိုင်ပြီး ယခုစက်ဘီးစီးနှင်းခြင်းကို ဂေဟဟိတအဖွဲ့၊ Bicycle Network Myanmar၊ Happy Bike Commuters Yangon၊ Global Platform တို့ကဦးဆောင်ပြုလုပ်ခြင်းဖြစ်သည်။
စီစဉ်သူတစ်ဦးဖြစ်သူ Global Platform မှ ကိုသော်ကြီးက ပြည်ထောင်စုနေ့ အထိမ်းအမှတ် ဖြစ်သောကြောင့် တိုင်းရင်းသား ရိုးရာဝတ်စုံများ ဝတ်ဆင်၍ စီးနင်းရန်ရည်ရွယ်ထားပြီး မနက်စာကို ဂေဟဟိတဆိုင်တွင် ကျွေးမွေးသွားမည် ဟုဆိုသည်။
''ရန်ကုန်မှာ ကားအရမ်းကြပ်နေတော့ မြို့ထဲမှာ စက်ဘီးစီးလို့ရတယ် ဆိုတာပြချင်တာရယ်၊ မြို့ထဲမှာ စက်ဘီးမစီးရ ဆိုပြီး ၂၀၀၃ ခုနှစ်လောက်ထုတ်ခဲ့တဲ့ အမိန့်ကို နောက်အစိုးရလက်ထက်မှာ ပယ်ဖျက် ပေးဖို့ တောင်းဆိုချင်တာရယ်ကြောင့် ဒီပွဲလုပ်ဖြစ်တာပါ။ စက်ဘီးပြန်စီးနိုင်တဲ့ အလေ့အထဖြစ်စေဖို့ပါ။ နောက်ပိုင်း အဆင်ပြေသွားရင် စက်ဘီးစီးဖို့ လမ်းတွေ တောင်းဆိုတာမျိုးလုပ်မယ်။ ရုံးသွားရုံးပြန်စီးလို့ ရတယ်၊ ကာဗွန်လျော့ချရာလဲရောက်တယ်။ ကြားထဲမှာ ဒီလိုပွဲ နှစ်ခေါက်လောက်လုပ်ပြီးသွားပြီ။'' ဟု ကိုသော်ကြီးက ပြောကြားသည်။
အမှတ်(၅၆)၊ ၁၆ ရပ်ကွက်၊ မင်းဓမ္မလမ်း၊ မရမ်းကုန်းမြို့နယ်ရှိ ဂေဟဟိတ သဘာဝပတ်ဝန်းကျင် ထိန်းသိမ်းရေးရုံးမှ နံနက် ၆ နာရီခွဲ အချိန်စတင်ထွက်ခွာမှာဖြစ်ပြီး ဆူးလေ မြို့တော်ခန်းမရှေ့ မဟာဗန္ဓုလပန်းခြံထိ စက်ဘီးစီးနင်းမည်ဖြစ်ကာ  ထိုမှ မင်းဓမ္မလမ်းသို့ ပြန်လည်စီးနင်းသွားမည်ဖြစ်ကြောင်း ကိုသော်ကြီးက ရှင်းပြသည်။
ယာဉ်တိုက်မှုဖြစ်ပွားသည့်နေရာ အနားတွင်နေထိုင်သည့် မိသားစုဝင်များကို ရဲခေါ်စစ်
By စည်သူမောင်မောင် 
ပုသိမ်၊ဖေဖော်ဝါရီ ၆ ။           ။ ငပုတောမြို့၊ ကမ်းနီး-ကွင်းချောင်း ကျေးရွာလမ်းပေါ်တွင်ဖြစ်ပွား၊ ဇန်နဝါရီ  ၂၅ရက်နေ့က ဖြစ်ပွားခဲ့သည့် ယာဉ်တိုက်မှုအတွက် ဖေဖော်ဝါရီ ၄ရက်နေ့တွင် ရဲစခန်းမှခေါ်စစ်ရာတွင် ရိုက်နှိပ်စစ်ဆေးခံခဲ့ရကြောင်း ကာယကံရှင်မိသားစုများက ပုသိမ်မြို့တွင်ပြုလုပ်သော သတင်းစာရှင်းလင်းပွဲတွင်ပြောကြားသည်။
"အစစ်ခံရသည့် ကွင်းချောင်းရွာမှ အသက်၁၄နှစ်အရွယ်ရှိ စမင်းအေး(ခ)မောင်ဇော်ပိုက်ထွေးက""ကျွန်တော်ကို သိလားဆိုပြီးမေးတော့ မသိဘူးပြောတာကို ဆံပင်ဆွဲရိုက်တယ်၊လက်ကို လက်ထိပ်နောက်ပြန်ခတ်ထားပြီး ကန်တယ်၊ရိုက်တယ် ကန်လို့လဲသွားတော့ ခြေထောက်ကိုရိုက်တယ် တစ်ညခေါ်ထားတယ်၊သူတို့မေးတာမသိလိုကန်ခံရတာ""ဟု ""ပြောသည်။"
ငပုတောမြို့၊ကမ်းနီး-ကွင်းချောင်း ကျေးရွာလမ်းပေါ်တွင်ဖြစ်ပွား၊ဇန်နဝါရီလ ၂၅ရက်နေ့တွင် ယာဉ်တိုက်မှုကြောင့် လူနှစ်ဦးနေရာတွင် ပွဲချင်ပြီး သေဆုံးခဲ့သည်။
"ဒေါ်နန်းနန်းမှ ""ကျွန်မရယ်၊သားရယ် ကျွန်မ အမျိုးသားရယ်ကို ရဲတွေက ၄ရက်နေ့က လာခေါ်သွားတယ်၊၅ရက်နေ့မှာ သားနဲ့ကျွန်မ ပြန်ရတယ် အခုထိ ကျွန်မအမျိုးသား ပြန်မလွှတ်သေးဘူး ရိုက်ခံရလားဘာလာလည်းမသိဘူး ကျွန်မတို့လည်း အိမ်ပြန်မနေရဲဘူးကြောက်တယ်""ဟု ပြောသည်။"
"ဖြစ်စဉ်နှင့်ပတ်သက်ပြီး ငပုတောမြို့မ စခန်းမှူးကို ဆက်သွယ်မေးမြန်းရာ""အမှုအမှန်ပေါ်ပေါက်ရေးအတွက်လုပ်နေတာပါ""ဟု စခန်းမှူးဒုရဲမှူးမြင့်ဝေ က မေးမြန်းမှုကို ဖြေဆိုသည်။"
ရိုက်နှက်ခံရမှုများကြောင့် စမင်းအေး ခြေထောက် ၊လက်ပြင်းတို့တွင်ဖုရောင် ဒဏ်ရာများရခဲ့ကြောင်း ကာယကံရှင်ကပြောသည်။
"""အခုလို ရဲ ရိုက်ပြီးလုပ်တာ ဥပဒေကို ကျော်လွန်လုပ်ဆောင်တာဖြစ်သလို၊သူတို့လုပ်ပိုင်ခွင့်လည်းမရှိဘူး၊လုပ်လိုမရဘူး ရဲလုပ်ထုံးလုပ်နည်းအတိုင်းလုပ်တာမျိုးမဟုတ်ဘူး၊ပြည်သူတွေကိုကာကွယ်ရမယ့်သူတွေက ပြည်သူကို အကြောက်တရားပေး သလိုဖြစ်နေတယ်၊သက်ဆိုင်ရာက ထိရောက်စွာအရေးယူသင့်တယ်""ဟု ၈၈မျိုးဆက်ငြိမ်းချမ်းရေးနှင့်ပွင့်လင်းလူအဖွဲ့အစည်း ပုသိမ်မှ ဥပဒေတာဝန်ခံ ဦးတင်အောင်ထွဋ်က မဇ္ဈိမသို့ ရဲလုပ်ပြောသည်။"
ကမ္ဘာလှည့်ခရီးသည်ကို သတ်သည့် ဆင်၏ ဆင်ဦးစီး မြန်မာနိုင်ငံသားကို ပေါ့ဆမှုဖြင့် ထိုင်းရဲ အရေးယူ
By ဘန်ကောက်ပို့စ် 
ထိုင်းနိုင်ငံ ကော့စမွေအပန်းဖြေကျွန်းတွင် စကော့တလန်ကမ္ဘာလှည့်ခရီးသည်အား ဆင်နင်းသတ်မှုတွင် ဆင်ဦးစီးဖြစ်သည့် မြန်မာနိုင်ငံသားအား ထိုင်းရဲက ပေါ့ဆမှုဖြင့် အရေးယူတရားစွဲဆိုထားမည်ဖြစ်သည်။
အသက် ၃၇ နှစ်ရှိ ဇော်ဝင်းထွန်းဆိုသူအား လူသေဆုံးမှုနှင့် ဒဏ်ရာရမှုများဖြစ်စေသည့် ပေါ့ဆမှုဖြင့် ဘောဖတ်ရဲဌာနက တရားစွဲဆိုရန် အမှုဖွင့်ထားခြင်းဖြစ်သည်။
"""ဒီအမှုကို တရားရုံးတင်ဖို့ ရဲဌာနအနေနဲ့ ပြင်ဆင်နေပါပြီ""ဟု ရဲအုပ် တီဝီပလွမ်းစက်က ပြောသည်။"
စကော့တလန်သူ ကမ္ဘာလှည့်ခရီးသည် အသက် ၃၇ နှစ်ရှိ Gareth Croweသည် အသက် ၁၆ နှစ်ရှိ သမီးဖြစ်သူနှင့်အတူ ဖေဖော်ဝါရီ ၁ ရက်က ဘောဖတ်ရှိ သစ်တောဧရိယာအတွင်း Golf ဆိုသည့် ဆင်ထီးတစ်ကောင်းအား စီးနင်းစဉ် ယင်းဆင်က နှာမောင်းဖြင့် ရိုက်ချခြင်းဖြစ်သည်။ သမီးဖြစ်သူမှာလည်း ဆင်ပေါ်က ပြုတ်ကျကာ ဒဏ်ရာရသည်။
Crowe အား ယင်းဆင်က နင်းသတ်ကာ ရင်ဘတ်ကို အစွယ်ဖြင့် ထိုးသတ်ခြင်းဖြစ်သည်။ ဆင်ဦးစီးဖြစ်သူ ကိုဇော်ဝင်ထွန်းကိုလည်း ဆင်က တိုက်ခိုက်ပြီး နံပါးအား အစွယ်ဖြင့် ထိုးခဲ့သည်။
ကိုဇော်ဝင်းထွန်းကို ကော့စမွေဆေးရုံတွင် ကုသမှုပေးခဲ့ပြီး ဖေဖော်ဝါရီ ၄ ရက်က ဆရာဝန်များက ဆေးရုံက ဆင်းခိုင်းလိုက်ခြင်းဖြစ်သည်။
Crowe အား ဆင်နင်းသတ်သည့် ဖြစ်ရပ်ဖြစ်ပွားချိန်၌ Golf ကို ကမ္ဘာလှည့်ခရီးသွားနှစ်ဦးက ငှက်ပျောသီးကျွေးနေသည်ကို ကိုဇော်ဝင်းထွန်းက မြေပေါ်မှ ဓာတ်ပုံရိုက်ပေးနေခြင်းဖြစ်ကြောင်း ရဲဌာနတွင် ၎င်းက ပြောကြားသည်။ ငှက်ပျောသီးကျွေးနေသူနှစ်ဦးအနက် စကော့တလန်အမျိုးသားက ဆင်ကို စနောက်ကြောင်းလည်း ၎င်းက ပြောခဲ့သည်။
ကိုဇော်ဝင်းထွန်းအနေဖြင့် ဆင်စီး ကမ္ဘာလှည့်ခရီးသည်တို့ကို ဂရုတစိုက်စောင့်ရှောက်ရန်အတွက် ဆင်ပေါ်တွင် ရှိနေရမည့်အစား ဆင်ပေါ်က ဆင်းလာခြင်းအတွက် ပေါ့ပေါ့ဆဆလုပ်ဆောင်ခြင်းဖြစ်ကြောင်း ရဲအုပ် တီဝီပလွမ်းစက်က ပြောသည်။
အမေရိကန်သံအမတ် ဒဲရစ်မစ်ချယ် နှင့် ကချင်ဒီမိုကရေစီပါတီ ဥက္ကဋ္ဌ မြစ်ကြီးနား၌ တွေ့ဆုံ
By ဖနိဒါ 
ချင်းမိုင်၊ ဖေဖော်ဝါရီ ၇ ။       ။ ကချင်ပြည်နယ် မြစ်ကြီးနားမြို့ ရောက်ရှိနေသော မြန်မာနိုင်ငံဆိုင်ရာ အမေရိကန်သံအမတ် မစ္စတာ ဒဲရစ်မစ်ချယ်လ် (Derek J. Mitchell) သည် ကချင်ပြည်နယ် ဒီမိုကရေစီပါတီ (KSDP) ပါတီ ဥက္ကဋ္ဌ ဒေါက်တာ တူးဂျာနှင့် လက်ရှိ နိုင်ငံရေး အခြေအနေများကို ဆွေးနွေးခဲ့သည်ဟု သိရသည်။
ဖေဖော်ဝါရီလ ၆ ရက် ညနေပိုင်းတွင် မစ္စတာ ဒဲရစ်မစ်ချယ်လ်သည် ၂၀၁၅ ခုနှစ် ရွေးကောက်ပွဲအနိုင်ရရှိသော အမျိုးသားဒီမိုကရေစီအဖွဲ့ချုပ် (NLD) အစိုးရနှင့် ပြည်နယ်အစိုးရဖွဲ့စည်းမှုအပေါ် အမြင်သဘောထားကို ထည့်သွင်းမေးမြန်းခဲ့သည်ဟု KSDP ဥက္ကဋ္ဌ ဒေါက်တာ တူးဂျာက ပြောသည်။
“လက်ရှိ ငြိမ်းချမ်းရေးဆွေးနွေးပွဲနဲ့ ပတ်သက်တဲ့ အလားအလာတွေ။ အခု အန်အယ်ဒီပါတီက ဦးဆောင်ပြီးတော့ အစိုးရ ဖွဲ့စည်းတော့မယ် ဆိုတော့ တိုင်းရင်းသားပါတီတွေနဲ့ ဘယ်လို အနေအထားမျိုး မြင်သလဲပေါ့။ ကျနော်တို့ကတော့ ပြည်နယ်အစိုးရက ပိုပြီးအင်အားတောင့်တင်းတဲ့ လူထုနှစ်သက်တဲ့ အစိုးရ တစ်ရပ်ဖြစ်ပေါ်လာဖို့ ဆိုရင် Coordinition Goverment ပုံစံဖွဲ့စည်းတာတော့ ပိုကောင်းတယ်လို့ပြောလိုက်တယ်။ သူက အဲဒါကိုလက်ခံတယ်”ဟု သူက မဇ္ဈိမကို ပြောသည်။
ထို့ပြင် ၂၀၁၅ ရွေးကောက်ပွဲအနိုင်ရရှိသော ကချင်ပြည်နယ်အတွင်း NLD အစိုးရနှင့်လည်း ပူးပေါင်းဆောင်ရွက်သွားရန် အဆင်သင့်ရှိကြောင်းကို တင်ပြပြောဆိုခဲ့သည်ဟု သူက ဆက်လက် ပြောဆိုသည်။
“နောက်ပြီး အန်အယ်ဒီရဲ့ ဦးဆောင်မှုက ထောက်ခံပေးဖို့ သူလည်း သိချင်တဲ့သဘောပါတယ်။ ကျနော်တို့လည်း ထောက်ခံပါတယ်လို့၊ ကျနော်တို့က မဲအများဆုံးနိုင်တဲ့ အယ်အယ်လ်ဒီကို ကျနော်တို့လည်း ထောက်ခံပါတယ်လို့ သူတို့နဲ့ ပူးပေါင်းဆောင်ရွက်ဖို့ အမြဲတမ်းအဆင်သင့်ပါပဲလို့ ကျနော်ပြောပြတယ်”ဟု သူက ပြောသည်။
မစ္စတာ ဒဲရစ်မစ်ချယ်လ် နှင့် တွေ့ဆုံဆွေးနွေးရာတွင် KSDP ပါတီ၏ ဥက္ကဋ္ဌ ဒေါက်တာ တူးဂျာနှင့်အတူ ပြည်နယ်လွှတ်တော် ကိုယ်စားလှယ် ဒေါ်ဂျာဆိုင်းခေါန်လည်း ပါဝင်ဆွေးနွေးခဲ့ပြီး   တွေ့ဆုံဆွေးနွေးမှုကို  မြစ်ကြီးနားမြို့ရှိ လုံဂါပါ (lungga Pa) စားသောက်ဆိုင်တွင် ညနေစာ အတူသုံးဆောင်ကာ တွေ့ဆုံခဲ့သည်။
ပုသိမ်ကြိုးတံတား နှစ်လက်မခန့် နိမ့်ကျ
By စည်သူမောင်မောင် 
ပုသိမ်၊ ဖေဖော်ဝါရီ ၇ ။           ။ ပုသိမ်မြို့၊ ငဝန်မြစ်ကူး ပုသိမ်ကြိုးတံတား ပုသိမ်ဘက်ခြမ်းမှာ ဖေဖော်ဝါရီ ၇ရက်က ၂လက်မခန့် နိမ့်ကျခဲ့ကြောင်းသိရှိရသည်။
"""အခု စစ်ဆေးမှုတွေကို လုပ်နေပြီ။ တန်ချိန်များတဲ့ကားတွေကို သွားခွင့်မပြုဘူး။ စစ်ဆေးမှုတွေပြီးမှ သေချာသိရမယ်။ တံတားနိမ့်တာ တခါတလေဖြစ်တတ်ပါတယ်""ဟု တံတားနိမ့်ဆင်းရသည့် အကြောင်းအရင်း နှင့် ပတ်သက်၍ မေးမြန်းမှုကို ပုသိမ်မြို့၊ လမ်းတံတားဦးစီဌာနမှ မြို့နယ်ဦးစီ ဦးခိုင်ထွန်းဇော်က ရှင်းပြသည်။"
ပုသိမ်မြို့၊ ငဝန်မြစ်ကူးကြိုးတံတား နိမ့်ကျမှုကြောင့် ခရီးသည်တင်ကားကြီးများ ဖြတ်သန်းရာတွင်လည်း ကားပေါ်မှ ခရီးသည်များ တံတားအရောက်တွင် တံတားပေါ် လမ်းဆင်းလျောက်ရသည်။ ကုန်တင်ကားများ ဖြတ်သန်းခွင့်ကိုလည်း ယာယီ ရပ်ဆိုင်းထားသည်ဟု သိရသည်။
ကြိုးတံတားအား စမ်းသပ်စစ်ဆေးမှုများအား ပြည်သူ့ဆောက်လုပ်ရေးဝန်ကြီးဌာန၊ လမ်းဦးစီးမှ ပြုလုပ်မည်ဖြစ်သည်။
ရခိုင်တပ်မတော် လက်နက်ချမည်မဟုတ်ဟု တုန့်ပြန်
By ဟိန်းကိုစိုး 
ရန်ကုန်၊ ဖေဖော်ဝါရီ ၇ ။              ။ ရခိုင်တပ်မတော် (AA) အနေဖြင့် လက်နက်လုံးဝချမည်မဟုတ်ကြောင်း AA ပြောရေးဆိုခွင့်ရှိသူ ဒု-ဗိုလ်မှူးကြီး ကျော်ဟန်က ဖေဖော်ဝါရီ ၇ရက်တွင် တုန့်ပြန်ပြောဆိုသည်။
"""လက်နက်ချမယ်ဆိုရင် အစကတည်းက လက်နက်ကိုင်ပြီး မတော်လှန်ဘူး၊ ကျွန်တော်တို့ကိုလည်း အခြားတိုင်းရင်းသား လက်နက်ကိုင်တွေနဲ့ ဆက်ဆံသလိုတန်းတူဆက်ဆံတာကိုပဲ လက်ခံတယ်။ အစိုးရကလက်နက်နဲ့ ငြိမ်းချမ်းရေးလဲဆိုတာက လက်နက်ချလို့ပြောတာပဲ ကျွန်တော်တို့လက်ခံမှာမဟုတ်ဘူး။"" ဟု AA ဒု-ဗိုလ်မှူးကြီး ကျော်ဟန်ကပြောသည်။"
ဖေဖော်ဝါရီ ၆ရက်၊ နေ့လည် ၁နာရီအချိန် ရခိုင်ပြည်အထွေထွေအုပ်ချုပ်ရေးဦးစီးဌာနမှူးရုံးတွင် ပြုလုပ်သည့် ပြည်နယ်အရေးပေါ်ပူးပေါင်းဆောင်ရွက်ရေး ညှိနှိုင်းမှုအဖွဲ့ ECC အစည်းအဝေးတွင် နယ်/လုံဝန်ကြီး ဗိုလ်မှူးကြီး ထိန်လင်းနှင့် တိုင်းစစ်ဌာနမှ ဗိုလ်မှူးချုပ်အဆင့်ရှိသူတို့က စည်းကမ်းထိန်းသိမ်းရေးနှင့်ကူညီစောင့်ရှောက်ရေး အဖွဲ့ သံဃာများမှတစ်ဆင့် ပြောကြားပေးရန်   တောင်းဆိုခဲ့ခြင်းအပေါ် AA ကတုန့်ပြန်ခြင်းလည်းဖြစ်သည်။
"""ဘုန်းကြီးတွေကနေတစ်ဆင့် ပြည်သူတွေ၊ အဲဒီကနေ AA ဆီကိုသိအောင်လို့ ပြောခိုင်းတဲ့သဘောပဲ၊ ဒါပေမယ့် အဲဒီတုန်းကတက်တဲ့ ဘုန်းကြီးတို့အဖွဲ့ကတော့ ငြိမ်းချမ်းရေးအတွက်ဆိုရင် နှစ်ဖက်လုံးက တိုင်းရင်းသား စည်းလုံးညီညွတ်ရေးရှေးရှု့ပြီး အလိမ်မပါဘဲဆွေးနွေးကြဖို့ကိုပြောခဲ့တယ်။ သူတို့လည်း သူတို့ယုံကြည်ချက်နဲ့ လုပ်နေတယ်လို့ပဲထင်တယ်လေ။"" ဟု ဖေဖော်ဝါရီ ၆ရက် ECC အစည်းအဝေးသို့ တက်ရောက်ခဲ့သည့် စည်းကမ်းထိန်းသိမ်းရေးနှင့်ကူညီစောင့်ရှောက်ရေးအဖွဲ့ တောင်ပိုင်းနာယကဖြစ်သူ အောင်မြေကုန်းဆရာတော် ဦးစန္ဒာဝရက မိန့်သည်။"
ဖေဖော်ဝါရီ ၆ရက်၊ နေ့လည် ၁နာရီ ECC အစည်းဝေးကို စည်းကမ်းထိန်းသိမ်းရေးနှင့်ကူညီစောင့်ရှောက်ရေးအဖွဲ့ မှသံဃာ ၁၂ပါး၊ နယ်/လုံဝန်ကြီး ဗိုလ်မှူးကြီး ထိန်လင်းနှင့် တိုင်းစစ်ဌာနမှ ဗိုလ်မှူးချုပ်အဆင့် ရှိသူတို့ဦးဆောင်သည့် ပြည်နယ်အစိုးရအဖွဲ့ဌာဆိုင်ရာ တာဝန်ရှိသူများနှင့် ပြည်နယ်ရဲတပ်ဖွဲ့မှူးတို့ တက်ရောက်ကြပြီး AA လက်နက်ချရေး၊ ရခိုင်ပြည်နယ်အတွင်း အေးချမ်းစွာယှဉ်တွဲနေထိုင်ရေးတို့ကို ဆွေးနွေးခဲ့သည် ဟု ဆက်လက် မိန့်သည်။
"ECC အစည်းအဝေးသို့ မတက်ရောက်ခဲ့သည့် ECC အဖွဲ့ဝင် ဦးသာပွင့်က ""ကျွန်တော်မတက်ခဲ့ဘူး။ အဲဒီအစည်းအဝေးကို အဲဒီလိုဆိုတာကိုကြိုကြားတယ်။ ဘေးကျပ်နံကျပ်မဖြစ်ချင်ဘူး။ AA ကလည်း သူတို့ယုံကြည်ရာကို အသက်နဲ့လဲလုပ်နေတာ နှစ်ဖက်လုံးကမမှားဘူး။ ငြိမ်းချမ်းရေးဆိုတာက နှစ်ဖက်လုံးအလျော့အတင်းလုပ်ပြီးမှ ငြိရမှာပါ၊ အခုလိုလက်နက်ချခိုင်းတာတော့ လက်ခံမယ်မထင်ဘူး။"" ဟုပြောသည်။"
လက်ရှိရခိုင်တိုင်းရင်းသားများအရေးအတွက် ရခိုင်လွတ်မြောက်ရေးပါတီ (ALP)၊ ရခိုင်အမျိုးသား ကောင်စီ (ANC) နှင့် ယင်းလက်အောက်မှ ရခိုင်ပြည်နယ်တပ်မတော် (AA) အပြင် ရခိုင်တပ်မတော် (AA) ဟုဆိုကာ လက်နက်ကိုင်လှုပ်ရှားနေသည့် ၄ဖွဲ့ရှိနေသည်။
သဲတူးခြင်းများကြောင့် ကမ်းခြေသဘာဝပတ်ဝန်းကျင်နှင့် ခရီးသွားလုပ်ငန်းကို ခြိမ်းခြောက်မှုများ မြင့်တက်
By မဇ္ဈိမ 
မြန်မာနိုင်ငံတွင် ဆောက်လုပ်ရေးလုပ်ငန်းများ ပွင့်လန်းလာခြင်းအတွက် သဲတူးခြင်းများ များပြားလာရာ ပင်လယ်ကမ်းခြေသဘာဝပတ်ဝန်းကျင်နှင့် ခရီးသွားလုပ်ငန်းတို့ကို ခြိမ်းခြောက်မှုများ   မြင့်တက်နေကြောင်း Earth Island ဂျာနယ်တွင် ပညာရှင် Denise Hruby က ရေးသားသည်။
တိုက်ဆောက်ခြင်းများ၊ လမ်းခင်းခြင်းများနှင့် တံတားတည်ဆောက်ခြင်းများတွင် သဲကို အများအပြားတူးဖော်နေခြင်းဖြစ်သည်။ မြန်မာနိုင်ငံနှင့် အာရှဒေသတွင်း ဆောက်လုပ်ရေးလုပ်ငန်းများ ပွင့်လန်းလာခြင်းကြောင့် တရားမဝင်  သဲတူးခြင်းများ ရှိလာရပြီး မြန်မာနိုင်ငံအတွက် သဘာဝပတ်ဝန်းကျင်နှင့် ဖွံ့ဖြိုးကြီးထွားလာလျက်ရှိသည့် ခရီးသွားလုပ်ငန်းတို့အတွက် ခြိမ်းခြောက်မှုများ ရှိလာနေသည်။
ယင်းသို့ ခြိမ်းခြောက်ခံရမှုနှင့် ပတ်သက်ပြီး မြန်မာနိုင်ငံက ငပလီကမ်းခြေတွင် အကြီးအကျယ်သဲတူးနေခြင်းများကို Denise က ထောက်ပြထားသည်။
ငပလီကမ်းခြေမှာ သဲတူးခြင်းများကြောင့် အလှပျက်ပြီး အခြားကမ်းခြေများမှာလည်း ယင်သို့ပင် သဲတူးခြင်းများရှိနေကြောင်း Denise က ရေးသားထားသည်။
အမေရိကန် သံအမတ် နှင့် ကချင် မူးယစ်တိုက်ဖျက်ရေးအဖွဲ့တွေ့ဆုံကာ ဘိန်းခင်းဖျက်ဆီးမှု အခြေအနေ ဆွေးနွေး
By ဖနိဒါ 
ချင်းမိုင်၊ ဖေဖော်ဝါရီ ၇ ။ ။ ကချင်ပြည်နယ် မြစ်ကြီးနားမြို့ ရောက်ရှိနေသော မြန်မာနိုင်ငံဆိုင်ရာ အမေရိကန်သံအမတ် မစ္စတာ ဒဲရစ်မစ်ချယ်လ် (Derek J. Mitchell) သည် လူထုအခြေပြု ကချင်မူးယစ်ဆေးဝါး တိုက်ဖျက်ရေးကော်မတီ(Pat Jasan) မှ ခေါင်းဆောင်များနှင့် ဖေဖော်ဝါရီလ ၇ ရက် တွေ့ဆုံဆွေးနွေးခဲ့ကြသည်။
မစ္စတာ ဒဲရစ်မစ်ချယ်လ်သည် မြစ်ကြီးနားမြို့နယ် PJS အဖွဲ့ ဥက္ကဋ္ဌ ဦးလုန်ဂျွန်တူးရော်နှင့် အတွင်းရေးမှူး ဦးအင်ခွန်တန်ဂွန်းတို့ ပါဝင် ဆွေးနွေးခဲ့ရာ လက်ရှိ ကချင်လူထုမှ ကိုယ်ထူကိုယ်ထ လုပ်ဆောင်နေသော မူးယစ်ဆေးဝါးတိုက်ဖျက်ရေးလုပ်ငန်းများနှင့် ပတ်သက်၍ မေးမြန်းခဲ့သဖြင့် ဘိန်းခင်းဖျက်ဆီးနေမှု အခြေအနေများကို တင်ပြ ဆွေးနွေးခဲ့သည်ဟု PJS မှ အတွင်းရေးမှူး ဦးအင်ခွမ်တန်ခွန်းက ပြောသည်။
“သူက လူထုအခြေပြု ကချင်မူးယစ်ဆေးဝါးတိုက်ဖျက်ဖို့ ကိုယ်ထူကိုယ်ထ လုပ်တာနဲ့ ပတ်သက်လို့ သူတို့က သတင်းလိုတော့ သိနေတယ်။ ဒါပေမဲ့ ဒီခရီးစဉ်မှာ ဒီမူးယစ်တိုက်ဖျက်ရေးနဲ့ ပတ်သက်လို့ စိတ်ဝင်စားပြီး အလေးအနက်ထားလို့ လာတွေ့တာ ဖြစ်တယ်။ သူပြောတာက ဘယ်လို အခက်အခဲတွေ ရှိနေတယ်။ ဘယ်လို လုပ်ဆောင်နေတယ်။ သူတို့ဘက်က ဘာတွေ ကူညီနိုင်မယ်ဆိုတာတွေ သိနိုင်ဖို့လည်း လာခြင်းဖြစ်တယ်ဆိုပြီး ပြောတယ်”ဟု သူက မဇ္ဈိမကို ပြောသည်။
PJS ဘက်မှလည်း ၎င်းတို့ ၂၀၁၄ ခုနှစ်မှစတင် လုပ်ဆောင်ခဲ့သော မူးယစ်ဆေးဝါးတိုက်ဖျက်ရေး လုပ်ငန်းများဖြစ်သော ဒေသတွင်း မူးယစ်ဆေးဝါး ပပျောက်ရေး ပညာပေးခြင်း၊ ဘိန်းဖြတ်စခန်းများ ဖွင့်လှစ်ထားခြင်း၊ သုတေသန လုပ်ဆောင်နေမှု များနှင့် ဘိန်းခင်း ဖျက်ဆီးမှုတွင် ဘိန်းစိုက်ပျိုးသူများဘက်မှ တားဆီး ပိတ်ပင်မှုများကိုလည်း တင်ပြခဲ့သည်ဟု သူက ပြောသည်။
ကချင်လူထု၏ မူးယစ်ဆေးဝါး တိုက်ဖျက်ရေးလုပ်ငန်းများနှင့် ပတ်သက်၍ အမေရိကန် အစိုးရကိုလည်း တင်ပြသွားမည် ဖြစ်သလို၊ နိုင်ငံတကာကလည်း သိရှိစေရန် လုပ်ဆေင်သွားမည်ဟု ဒဲရစ်မစ်ချယ်လ် ပြောဆိုခဲ့သည်ဟု သူက ပြောသည်။
“သူပြောတာက ကျနော်တို့အကြောင်းတွေ သိရှိပြီး အမေရိကန်အစိုးရကိုလည်း တင်ပြသွားမယ်။ မူးယစ်ဆေးဝါးတိုက်ဖျက်ဖို့က နိုင်ငံတကာရဲ့ တာဝန်ဖြစ်တယ်။ ဒါကြောင့် ဒီမူးယစ်ဆေးဝါး ပြသနာမှ လွတ်မြောက်ဖို့ ကျနော်တို့ အားလုံးရဲ့ တာဝန်ဖြစ်တယ် ဆိုတာတွေ ပြောတယ်”ဟု သူက ဆက်လက် ပြောဆိုသည်။
အမေရိကန် သံအမတ်ကြီးကိုယ်တိုင် ယခုကဲ့သို့ ကချင်ပြည်နယ်သို့ လာရောက်၍ ကိုယ်ထူကိုယ်ထ ကချင်မူးယစ်ဆေးဝါး တိုက်ဖျက်ရေး လုပ်ငန်းအပေါ် စိတ်ဝင်တစ်စား အလေးထား၍ အားပေးမှုအပေါ် ခွန်အားတစ်ခု ဖြစ်စေသည်ဟု ဦးအင်ခွမ်တန်ခွန်းက ပြောသည်။
မစ္စတာ ဒဲရစ်မစ်ချယ်လ်သည် ၎င်းတို့အဖွဲ့နှင့် တွေ့ဆုံဆွေးနွေးပြီးနောက် မြစ်ကြီးနားမြို့ရှိ စစ်ပြေးဒုက္ခသည်စခန်းများသို့လည်း သွားရောက် လေ့လာမည် ဖြစ်ပြီး ယင်းနောက်တွင် ပူတာအိုသို့ ဆက်လက် သွားရောက်မည် ဖြစ်ကြောင်း သိရသည်။
ဖေဖော်ဝါရီလ ၆ ရက်ကလည်း မစ္စတာ ဒဲရစ်မစ်ချယ်လ်သည် မြစ်ကြီးနားမြို့ရှိ ကချင်ပြည်နယ် ဒီမိုကရေစီပါတီ (KSDP)နှင့် ကချင်လွတ်လပ်ရေးအဖွဲ့ (KIO)တို့ တွေ့ဆုံဆွေးနွေးခဲ့သည်ဟု သိရသည်။
ယနေ့ တွေ့ဆုံမှုကို ကချင်ပြည်နယ် မြစ်ကြီးနားမြို့ရှိ Palm Spring ဟိုတယ်တွင် နံနက် ၉ နာရီက ၃၀ မိနစ်ခွဲချိန်ထိ တွေ့ဆုံဆွေးနွေးခဲ့ကြသည်ဟု သိရသည်။
မူးယစ်ဆေးဝါး ပပျောက်ရန်အတွက် ကချင်လူထုအခြေပြု မူးယစ်ဆေးဝါးတိုက်ဖျက်ရေးအဖွဲ့က ၂၀၁၆ ခုနှစ် ဇန်နဝါရီလ ၅ ရက်မှစတင်၍ ကချင်ပြည်နယ် ပူတာအို၊ တနိုင်း၊ တရုတ်-မြန်မာနယ်စပ် ဝိုင်းမော်၊ ကန်ပိုင်တီ၊ ချီဖွေ၊ ဆံဒုံး စသည့် ဒေသများအတွင်းရှိ ဘိန်းခင်း ဧကပေါင်း ၃၀၀၀ ကျော် ဖျက်ဆီးနိုင်ခဲ့ပြီး ဖြစ်သည်။
နမ့်ဆန် နှင့် လပွတ္တာမီးဘေးအတွက် လွှတ်တော်အမတ်များ၏ နေ့တွက်စရိတ်လှူရန် အရေးကြီးအဆိုတင်
By နေသာ 
နေပြည်တော်၊ ဖေဖော်ဝါရီ ၈ ။ ။ ရှမ်းပြည်နယ်မြောက်ပိုင်း နမ့်ဆန် နှင့် ဧရာဝတီတိုင်း လပွတ္တာ မီးဘေးသင့် ပြည်သူများအတွက် လွှတ်တော်ကိုယ်စားလှယ်များ၏ ယနေ့ (ဖေဖော်ဝါရီ ၈ရက်) အတွက် နေ့တွက်စရိတ်ကို လှူဒါန်းရန် ပြည်ထောင်စု လွှတ်တော် နာယက ဦးမန်းဝင်းခိုင်သန်းက အရေးကြီးအဆို တင်လိုက်သည်။
ယင်းအဆိုကို ပြည်ထောင်စုလွှတ်တော်ကိုယ်စားလှယ်အားလုံးက ကန့်ကွက်သူမရှိ ထောက်ခံ အတည်ပြုလိုက်သည်။
ဖွဲ့စည်းပုံနဲ့အညီ ဥပဒေပြုပြင်၊ ပြဋ္ဌာန်းခြင်းများ ပြုလုပ်ရန် လွှတ်တော်သစ်ကို ဦးသိန်းစိန် သတိပေး
By မဇ္ဈိမ 
ဥပဒေများ ပြုပြင်ပြောင်းလဲခြင်း၊ ပြဋ္ဌာန်းခြင်းများကို အခြေခံဥပဒေအတိုင်း လေးစာလိုက်နာပြီးပြုလုပ်ဖို့ မတ်လ ၃၁ရက်တွင် သက်တမ်းကုန်မည့် သမ္မတဦးသိန်းစိန်က ဖေဖော်ဝါရီ ၈ရက်ဒုတိယအကြိမ် ပြည်ထောင်စုလွှတ်တော်သစ်သို့ သဝဏ်လွှာပေးပို့ အသိပေးခဲ့သည်။
ယနေ့ပေးပို့သည့် သဝဏ်လွှာသည် လွှတ်တော်အသစ်သို့ သမ္မတဦးသိန်းစိန်၏ ပထမဆုံးပေးပို့သည့် သဝဏ်လွှာလည်းဖြစ်သည်။
ပုဒ်မ ၅၉(စ) ကို ဆိုင်းငံ့မည်ဟု အနိုင်ရပါတီဖက်မှ ပြောဆိုမှုများ ပေါ်ထွက်လာအပြီး သမ္မတဦးသိန်းစိန်က ယခုကဲ့သို့ သဝဏ်လွှာပေးပို့ အသိပေးခဲ့ခြင်းလည်းဖြစ်သည်။
"ပြည်ထောင်စု လွှတ်တော် အနေဖြင့် ဥပဒေများအား ပြဋ္ဌာန်း၊ ပြင်ဆင်၊ ရုပ်သိမ်းမှုများ ဆောင်ရွက်ရာတွင် ""ဖွဲ့စည်းပုံ အခြေခံဥပဒေကို ထိန်းသိမ်းကာကွယ်စောင့်ရှောက်ပြီး နိုင်ငံတော်၏ ဥပဒေများကိုလည်း လိုက်နာပါမည်ဟု ကတိသစ္စာ ပြုထားသည့် အလျောက် ဖွဲ့စည်းပုံ အခြေခံဥပဒေပါ ပြဋ္ဌာန်းချက်များနှင့် ညီညွတ်မှု ရစေရန်"" အလေးထားဆောင်ရွက်မည်ဟု မျှော်လင့်မိကြောင်း သမ္မတက သဝဏ်လွှာတွင် ဆိုထားသည်။"
"သဝဏ်လွှာတွင် လက်ရှိဖွဲ့စည်းပုံအခြေခံဥပဒေကို ရည်ညွှန်းပြီး ""ဖွဲ့စည်းပုံအခြေခံဥပဒေနှင့်အညီ ဖွဲ့စည်းဆောင်ရွက်ခဲ့သည့် ပြီးခဲ့သော ငါးနှစ်တာကာတအတွင်း အောင်မြင်မှုများကြောင့် လက်ရှိ အခြေအနေတွင် နိုင်ငံတော် နှင့် နိုင်ငံသားများအတွက် ကောင်းမွန်သော အခြေခံအုတ်မြစ်များ ချမှတ်နိုင်ခဲ့ပြီး ဒီမိုကရေစီထွန်းကားရေး နှင့် နိုင်ငံဖွံ့ဖြိုးတိုးတက်ရေးအတွက် ကျေနပ်အားရဖွယ်ရာ အလားအလာကောင်းများဖြင့် လမ်းကြောင်းမှန်ပေါ် ရောက်ရှိနေပြီ"" ဟု ဆိုထားသည်။"
ကျန်စစ်မင်းအိမ်ရာ စီမံကိန်းစတင် လယ်ယာမြေဂရုဏာကြေး မတ်လကုန်နောက်ဆုံးထား တင်ပြနိုင်
By မဇ္ဈိမ 
ဖေဖော်ဝါရီလ ၈ ရက် ။             ။ ကျန်စစ်မင်းအိမ်ရာစီမံကိန်း အောင်မြင်ရန် ဆက်လက်ဆောင်ရွက် သွားမည်ဖြစ်ပြီး လယ်ယာမြေကရုဏာကြေးရရှိရန် ကျန်နေသူများအနေဖြင့် မတ်လ ၃၁ ရက်နေ့ နောက်ဆုံးထား တင်ပြရမည်ဟု သိရသည်။
ဝင်ငွေနည်းပြည်သူများနှင့် နိုင်ငံဝန်ထမ်းများ၏ အိမ်ရာလိုအပ်ချက်ကို ဖြည့်ဆည်းရန် ရည်ရွယ်သည်ဟုဆိုသည့် ကျန်စစ်မင်းအိမ်ရာစီမံကိန်းကို ဖေဖော်ဝါရီ ၄ ရက်က စတင်အကောင်အထည်ဖော်ခဲ့ပြီး အများသိစေရန် ဖေဖော်ဝါရီ ၆ ရက်တွင် ကြော်ငြာသင်ပုန်း၌ကပ်၍ အသိပေးခဲ့ပြီးဖြစ်သည်ဟုလည်းဆိုသည်။
လယ်ယာမြေကရုဏာကြေး လိုလားသူသည် 'ခိုင်လုံသော အထောက်အထားများ' ကို တင်ပြရမည်ဖြစ်ပြီး စိစစ်မှုများကို လွန်မြောက်လျှင် မြို့ပြနှင့် အိမ်ရာဖွံ့ဖြိုးရေး ဦးစီးဌာန၌ ထုတ်ယူရမည်ဖြစ်သည်။
လှိုင်သာယာမြို့နယ် အမှတ် (၈) ရပ်ကွက်၊ ကျန်စစ်သားလမ်းမကြီးဘေး၊ ဌာနဆိုင်ရာရုံးလမ်းအနောက်ဘက်ရှိ အမှတ် (၃၇၅) အင်းဂလိုင်ကွင်း လယ်မြေ ၂၉၃ ဧက၌ မြို့ပြစီမံကိန်း ဆောင်ရွက်ခွင့် ရရှိထား သည်ဟု မြို့ပြနှင့် အိမ်ရာဖွံ့ဖြိုးရေး ဦးစီးဌာနမှ ဒုတိယညွှန်ကြားရေးမှူး ဦးမင်းအောင်အေးအား ကိုးကား၍ နိုင်ငံပိုင်သတင်းစာက ဖေဖော်ဝါရီ ၇ ရက်နေ့၌ ဖော်ပြသည်။
နေစရာမရှိသည့် လယ်သမားကို ဦးစားပေးအနေဖြင့် တိုက်ခန်းရောင်းပေးသွားမည်ဟုဆိုသည့် ကျန်စစ်မင်းအိမ်ရာစီမံကိန်း ၌ စုစုပေါင်း အခန်း ၃၁၇၄ ခန်းပါသော ၄ ခန်းတွဲ၊ ၆ ခန်းတွဲ၊ ၈ ခန်းတွဲနှင့် ၁၂ ခန်းတွဲ ငါးထပ်နှင့် သုံးထပ်တိုက်များ ဆောက်လုပ်သွားမည်ဖြစ်သည်။ မူလတန်းလွန်ကျောင်း၊ မူလတန်းကျောင်း၊ နေ့ကလေးထိန်းကျောင်း၊ ရပ်ကွက်ဈေးနှင့် ကားရပ်နေရာများလည်းပါရှိမည်။
၅၉ (စ) ပြင်ဆင်ရေး စစ်တပ်က လက်ခံမည်မဟုတ်ဟု တပ်အသိုင်းအဝန်းနှင့် နီးစပ်သူများပြော
By Wall Street Journal 
NLD ပါတီ ထိပ်တန်းအဖွဲ့ဝင်များက ဒေါ်အောင်ဆန်းစုကြည် သမ္မတဖြစ်နိုင်သည့် လမ်းကြောင်းအပေါ် အကြံပြုချက်များအား စစ်တပ်က လက်ခံခြင်းမရှိကြောင်း တပ်အသိုင်းအဝန်းနှင့် နီးစပ်သူများက ပြောသည်။
နိုဘယ်ဆုရှင်အောင်ဆန်းစုကြည်မှာ သားဖြစ်သူနှစ်ဦးက ဗြိတိန်နိုင်ငံသားများဖြစ်နေ၍ သမ္မတဖြစ်နိုင်ခွင့်မရှိပေ။ အခြေခံဥပဒေဖွဲ့စည်းပုံအရ မိသားစုဝင်များ နိုင်ငံခြားသားခံယူထားပါက နိုင်ငံ ၏ ခေါင်းဆောင်ဖြစ်လာခွင့်ကို တားမြစ်ထားခြင်းဖြစ်သည်။ အဆိုပါ ပုဒ်မ ၅၉ (စ) သည် နိုဝင်ဘာရွေးကောက်ပွဲတွင် အနိုင်ရခဲ့သည့် ဒေါ်အောင်ဆန်းစုကြည်၏ NLD ပါတီ နိုင်ငံ့အစိုးရဖွဲ့ရေးတွင် အဓိက ညှိနှိုင်းနေရသည့် ပုဒ်မဖြစ်သည်။
ကိုယ်စားပြုတစ်ဦးဖြင့် တိုင်းပြည်ကို စီမံခန့်ခွဲခြင်းထက် ဒေါ်အောင်ဆန်းစုကြည် ကိုယ်တိုင် သမ္မတဖြစ်လာရေးအတွက် ရှင်းလင်းသည့် လမ်းကြောင်းအဖြစ် ယင်းပုဒ်မကို ဆိုင်းငံ့နိုင်သည်ဟု NLD ပါတီမှ ညှိနှိုင်းဆွေးနွေးသူများက ဆိုကြသည်။
သို့သော်လည်း ယင်းသဘောထားအား စစ်တပ်ခေါင်းဆောင်ပိုင်းက အပြင်းအထန် ခုခံကာကွယ်လျက်ရှိကြောင်း တပ်အတွင်းပိုင်းနှင့် နီးစပ်သည့် သတင်းရင်းမြစ်များက ပြောပြီး စစ်တပ်အနေဖြင့် ယင်းကို ခွင်ပြုမနိုင်တာက ရှင်းလင်းသေချာကြောင်းဆိုသည်။
NLD မှ ဥပဒေပညာရှင် ဦးကိုနီက ဖွဲ့စည်းပုံတားမြစ်ချက်ရှိပေမယ့် လုပ်ကိုင်နိုင်တာတွေရှိကြောင်း၊ လွှတ်တော်တွင် အများစုထောက်ခံမှုဖြင့် ၅၉စ ကို ဆိုင်းငံ့နိုင်မည်ဖြစ်ကြောင်း ပြောသည်။
"""ဖွဲ့စည်းပုံစည်းမျဉ်းပေါ်မှာပဲ ဒီပုဒ်မကို ဆိုင်းငံ့သွားနိုင်ပါတယ်။ ဘာကြောင့်လည်းဆိုတော့ ဒါက ဖွဲ့စည်းပုံကို ပြင်ဆင်တာမဟုတ်ပါဘူး။ ယာယီဆိုင်းငံ့ခြင်းသာဖြစ်ပါတယ်။ နိုင်ငံမှာ ပြည်သူ အများစုက ဒေါ်အောင်ဆန်းစုကြည် သမ္မတဖြစ်ရေးကို လိုလားကြပါတယ်။ ဒေါ်အောင်ဆန်းစုကြည် သမ္မတဖြစ်တာကလည်း နိုင်ငံရဲ့ အကျိုးစီးပွားလည်းဖြစ်ပါတယ်။""ဟု ဦးကိုနီက ပြောသည်။"
တပ်မတော်၊ လွှတ်တော်အမတ်များနှင့် NLD ပါတီတွေ့ဆုံမှုများတွင် ၅၉စ ဆိုင်းငံ့ရေးကို ဆွေးနွေးမြှင့်တင်သွားမည်ဖြစ်ကြောင်း ဦးကိုနီက ပြောသည်။
သို့သော် တပ်မတော်၏ သဘောထားက အခြားတစ်ဖက်တွင် ရှိနေသည်။
"""တစ်ယောက်ယောက်က လွှတ်တော်မှာ ၅၉ (စ) ဆိုင်းငံ့ဖို့ လုပ်လာတယ်ဆိုပါစို့။ အခြားပါတီက လူတွေကလည်း အခြားပုဒ်မတွေကို ခုလိုပဲ ဆိုင်းငံ့ဖို့ အဆိုတင်လာကြရင် ဘယ်လိုလုပ်မလဲ။ တပ်မတော်ရဲ့ သဘောထားကတော့ ရှင်းပါတယ်။ လက်ရှိအချိန်မှာ ၅၉ (စ) ဆိုင်းငံ့ရေးကို လက်ခံမှာ မဟုတ်ပါဘူး။""ဟု NLD နှင့် ညှိနှိုင်းမှုများတွင် ပါဝင်ခဲ့သူ စစ်တပ်ခေါင်းဆောင်ပိုင်းနှင့် နီးစပ်သည့် သတင်းရင်းမြစ် တစ်ရပ်က ဆိုသည်။"
တပ်မတော်က ထုတ်ဝေသည့် မြဝတီသတင်းစာတွင်လည်း ခေါင်းကြီးပိုင်း၌ ၅၉ (စ) မည်သို့မှ အပြောင်းလဲမခံသင့်ကြောင်း အယ်ဒီတာအာဘော်ရေးသားဖော်ပြထားသည်။
၅၉(စ) ပြင်ဆင်ရေး တပ်မတော်နှင့် ပြေလည်နိုင် ဆိုသည့်သတင်း ထုတ်လွှင့်ခဲ့သည့်ကိစ္စ MNTV ပြန်လည်ဖြေရှင်း
By သိင်္ဂီထွန်း 
"""၅၉(စ) ပြင်ဆင်ရေး တပ်မတော်နှင့် ပြေလည်နိုင်"" ဆိုသည့်သတင်း ရွှေသံလွင်မီဒီယာကုမ္ပဏီ လက်အောက်ရှိ MNTV ရုပ်သံသတင်းဌာနက ထုတ်လွှင့်ခဲ့ကြာင်း လူမှုကွန်ယက်တွင် ပျံနှံ့နေမှု နှင့် ပတ်သက်၍ ဖေဖော်ဝါရီ ၈ရက်တွင် MNTVက ၎င်းတို့၏ ရုပ်သံသတင်းဌာနမှ တစ်ဆင့် ကြေငြာချက်ထုတ်ပြန်ကာ ဖြေရှင်းလိုက်သည်။"
"""MNTV၏ ၇.၂.၂၀၁၆ ည ၇နာရီ သတင်းအစီအစဉ်တွင် ပုဒ်မ ၅၉(စ) နှင့် ပတ်သက်ပြီး လွှတ်တော်ကိုယ်စားလှယ်အချို့၏ သဘောထားများကို ထုတ်လွှင့်ခဲ့ပါသည်။ ယခုအခါ လူမှုကွန်ယက်စာမျက်နှာများတွင် လွှတ်တော်ကိုယ်စားလှယ် အချို့၏ ပြောကြားချက်များကို ကောက်နုတ်ယူပြီး ပုဒ်မ ၅၉(စ) နှင့် ပတ်သက်၍ ပြေလည်မှု ရရှိပြီဟု ဖော်ပြနေသည်ကို တွေ့ရှိရပါသည်။  အဆိုပါဖော်ပြချက်မှာ MNTV သတင်းအစီအစဉ်တွင် ဖော်ပြချက်နှင့် ကွဲလွဲနေပါကြောင်း နှင့် MNTV အနေဖြင့် ပုဒ်မ ၅၉(စ) ပြင်ဆင်မှု ပြေလည်မှု ရရှိပြီဟု သတင်းထုတ်ပြန်ခြင်း မဟုတ်ပါကြောင်း တင်ပြအပ်ပါသည်"" ဟု ပြန်လည် ရှင်းလင်းထားသည်။"
"ရွှေသံလွင်မီဒီယာကုမ္ပဏီ၏ တာဝန်ရှိသူတစ်ဦးကို ဖေဖော်ဝါရီ ၈ရက် နံနက် ၁၁နာရီခန့်က မဇ္ဈိမက ဆက်သွယ်မေးမြန်းခဲ့ရာမှာတော့ ""အန်ကယ်လည်း အခု အဲ့ဒီ့ကိစ္စ အရမ်းရှင်းနေရတယ်။ ကိုယ်မလုပ်တဲ့ ကိစ္စတစ်ခုကို ဖိုတိုရှော့နဲ့ ဖွတာပေါ့နော်။ ဒါအတည်ပြုပါဆိုရင်တော့ We did not do that (ကျွန်တော်တို့ ဒီလိုမလုပ်ပါဘူး)။ ဒါမျိုးသတင်းမျိုးဆိုတာ အစိုးရကပဲ MRTV တို့ ကပဲ ထုတ်ပြန်ရမှာပေါ့နော်"" ဟု ၎င်းက ပြောသည်။"
ဖေဖော်ဝါရီ ၇ရက် ညက MNTV ၏ သတင်းတင်ဆက်သူ၏ သတင်းတင်ဆက်နေသည့် ဓာတ်ပုံနှင့်အတူ ည၇နာရီသတင်းတွင် ဖော်ပြခဲ့သည်ဟုဆိုကာ လူမှုကွန်ယက် ဖေ့စ်ဘုတ်စာမျက်နှာတွင် ပျံ့နှံ့လာခဲ့ခြင်းဖြစ်သည်။ ယင်းသတင်းကို လက်ရှိ ပြန်ကြားရေးဝန်ကြီးလည်းဖြစ်၊ သမ္မတ၏ ပြောရေးဆိုခွင့်ရှိသူ ဝန်ကြီးဦးရဲထွဋ်က ပြောဆိုကြောင်း သတင်းများ ထွက်လာခြင်းဖြစ်သည်။
သို့သော် MNTV၏ ၇နာရီသတင်းကို စောင့်ကြည့်ခဲ့သည့် သတင်းထောက် မရွှေစုကမူ ယင်းသတင်းမှာ အမှန်တကယ် ဖော်ပြခဲ့ခြင်းဖြစ်သည်ဟု မဇ္ဈိမကို ပြောသည်။
"""ဖော်ပြခဲ့ပါတယ်။ အဲ့ဒီ့လို စာသားထိုးပြီးပဲ ပြောပြတာ။ လွှတ်တော်ကိုယ်စားလှယ်တွေနဲ့ ဦးရဲထွဋ်နဲ့ကို မေးတာ။ ဦးရဲထွဋ်က ပြောတာတော့ အဲ့လိုမျိုး တိုက်ရိုက်ကြီးတော့ မဟုတ်ဘူး။ ၅၉(စ)ကို မြေးနဲ့ ချွေးမကိုတော့ ပယ်ဖျက်သင့်တယ်။ ဒါပေမယ့် ဒေါ်အောင်ဆန်းစုကြည်ရဲ့ သားနှစ်ယောက်ကို နိုင်ငံသားခံယူခိုင်းလိုက်ရင် ဒီဥပဒေက ဖြစ်နိုင်တယ်ဆိုတာမျိုး ပြောသွားတာ"" ဟု ပြန်လည်ရှင်းပြသည်။"
ဖေဖော်ဝါရီ ၈ရက် နံနက်ပိုင်းတွင်မူ ယမန်နေ့က ခေါင်းစဉ်မှားယွင်းဖော်ပြမိခဲ့ကြောင်း MNTV က ပြန်လည်ကြေငြာထားသည်ကိုလည်း တွေ့ရသည်။
ယင်းကိစ္စနှင့် ပတ်သက်၍ ဝန်ကြီးဦးရဲထွဋ်ကို မဇ္ဈိမက ဆက်သွယ်မေးမြန်းရန် ကြိုးစားသော်လည်း ဆက်သွယ်၍ မရခဲ့ပေ။
ယင်းပုဒ်မအရ နိုင်ငံတော် သမ္မတ သို့မဟုတ် ဒုသမ္မတလုပ်မည့် ပုဂ္ဂိုလ်၏ မိသားစုဝင်များ နိုင်ငံခြားသားခံယူထားပါက ထိုသူသည် နိုင်ငံ၏ ခေါင်းဆောင်ဖြစ်လာခွင့်မရှိပေ။ ဖွဲ့စည်းပုံအခြေခံဥပဒေပုဒ်မ ၅၉(စ)သည် ဒေါ်အောင်ဆန်းစုကြည် သမ္မတ ဖြစ်နိုင်မည့် အခွင့်အရေးကို ပိတ်ပင်ထားသည့် ပုဒ်မလည်းဖြစ်သည်။
ယင်းပုဒ်မကို ပြင်ဆင်ရေးအတွက် စစ်တပ်က လက်ခံလိမ့်မည်မဟုတ်ဟု တပ်အသိုင်းအဝန်းပြောဆိုကြောင်းလည်း ဖေဖော်ဝါရီ ၇ရက်က အမေရိကန်အခြေစိုက် Wall Street Journal၏ ဆောင်းပါး တစ်ပုဒ်တွင် ရေးသားဖော်ပြထားသည်။
ပြည်သူများလူနေမှုဘဝမြင့်တင်ရေးသည် ပထမဦးစားပေးလုပ်ငန်းဖြစ်သည်ဟု ဧရာဝတီတိုင်းလွှတ်တော်ဥက္ကဌပြော
By စည်သူမောင်မောင် 
ပုသိမ်၊ဖေဖော်ဝါရီ ၈ ။           ။ ပြည်သူများလူနေမှုဘဝမြင့်တင်ရေးဟာ ပထမဦးစားပေး လုပ်ငန်းဖြစ်သည်ဟု ဧရာဝတီတိုင်းဒေသကြီးဒုတိယအကြိမ် လွှတ်တော်ဥက္ကဌသစ်ဦးအောင်ကျော်ခိုင်က လွှတ်တော်အဖွင့်အမှာစကားတွင် ထည့်သွင်းပြောကြားသည်။
"""လွှတ်တော် သည့်ပြည်သူတွေ အကျိုးပြုမယ် ဥပဒေများ ပြင်ဆင်ခြင်း၊ဖျက်သိမ်းခြင်း၊ အသစ်ရေးဆွဲခြင်းများပြုလုပ်သွား ရမှာဖြစ်ပါတယ်။လွှတ်တော်ကိုယ်စားလှယ်များ လွှတ်တော် ဥပဒေများ လုပ်ထုံး လုပ်နည်းများကို လေ့လာဖို့အထူးလိုအပ်ကြောင်း"" ဧရာဝတီတိုင်းဥက္ကဋ္ဌဦးအောင်ကျော်ခိုင်က လွှတ်တော်ကိုယ်စားလှယ်များကို တိုက်တွန်းပြောကြား သည်။"
ဧရာဝတီတိုင်းဒေသကြီးအတွင်းတွင် မြေယာအငြင်းပွားလယ်မြေဧက၃သိန်းကျော်ရှိပြီး ဘက်စုံဖွံဖြိုးတိုးတက်ရေးအတွက် ပြည်ထောင်စုအဆင့်က ဥပဒေ နှင့် အညီခွင့်ပြုထားသည့် ဥပဒေများပြင်ဆင်ခြင်း အသစ်ရေးဆွဲခြင်း များပြုလုပ် မှာဖြစ်ကြောင်း ၎င်းကပြောသည်။
ဧရာဝတီတိုင်းဒေသကြီး ဒုတိယအကြိမ်လွှတ်တော်တွင် အင်္ဂပူမြို့ အမှတ် ၁ တိုင်းဒေသကြီး ကိုယ်စားလှယ်ဦးအောင်ကျော်ခိုင် ကိုလွှတ်တော် ဥက္ကဌအဖြစ်လည်းကောင်း၊ဒုဥက္ကဋ္ဌအဖြစ် ဘိုကလေးမြို့ အမှတ် ၂ တိုင်းဒေသကြီးကိုယ်စားလှယ်ဦးစံမင်းအောင်အား လည်းကောင်း တိုင်းလွှတ်တော်က ရွေးချယ်ခဲ့သည်။
လွှတ်တော်ဥက္ကဋ္ဌ ဦးအောင်ကျော်ခိုင်မှာ လက်ရှိဝန်ကြီးချုပ်ဦးသိန်းအောင်နှင့်ယှဉ်ပြိုင်ပြီး အနိုင်ရလာသည့် ကိုယ်စားလှယ်ဖြစ်သည်။
""" လွှတ်တော် ကိုယ်စားလှယ်ကြီးများကို ပေးအပ်တဲ့တာဝန်ကိုကျေပွန်စွာ လေ့လာဆည်းပူးအားထုတ်သွားမယ်လို ကတိပေးပါတယ်""ဟု လွှတ်တော်သို့ ဥက္ကဋ္ဌမှ ကတိပြုပြောကြားခဲ့သည်။"
ဧရာဝတီတိုင်းဒေသကြီးလွှတ်တော် ဒုတိယအကြိမ်ပုံမှန်အစည်းအဝေးအားဖေဖော်ဝါရီ ၁၁ရက်နေ့တွင်ပြန်လည်ကျင်းပမည်ဖြစ်သည်။
ပထမအကြိမ်ဧရာဝတီတိုင်းဒေသကြီး လွှတ်တော်တွင် လွှတ်တော်ဥက္ကဋ္ဌ ဦးဆန်းဆင့်မှ၂၀၁၀မှ၂၀၁၃ ဖေဖော်ဝါရီ အထိ၊လွှတ်တော်ဥက္ကဋ္ဌဦးတင်စိုးမှ ၂၀၁၃ဖေဖော်ဝါရီလမှ ၂၀၁၆ဇန်နဝါရီလ အထိ တာဝန်ယူခဲ့ပြီးဒုဥက္ကဋ္ဌဖြစ် ဒေါက်တာထိန်းဝင်းမှ တာဝန်ယူခဲ့သည်။
လူထုအကျိုးစီးပွားပိုမို တိုးတက်အောင်ဆောင်ရွက်ရန် ရန်ကုန်တိုင်းဒေသကြီးလွှတ်တော်ဥက္ကဌ တိုက်တွန်း
By မျိုးသူအောင် 
ရန်ကုန်၊ ဖေဖေါ်ဝါရီ ၈ ။                  ။ လွှတ်တော်တွင်း လုပ်ငန်းတာဝန်များဆောင်ရွက်ရာတွင် ရန်ကုန်တိုင်းအတွင်းရှိ လူထုအကျိုးစီးပွား ပိုမိုတိုးတက်အောင် ဆောင်ရွက်ကြရန် ဒုတိယအကြိမ် ရန်ကုန်တိုင်းဒေသကြီး လွှတ်တော်ဥက္ကဋ္ဌ ဦးတင်မောင်ထွန်းက တိုင်းဒေသကြီးလွှတ်တော် ပထမနေ့တွင် တိုက်တွန်းပြောကြား လိုက်သည်။
""" ကျွန်တော်တို့ လွှတ်တော်တွင်းလုပ်ငန်းများဆောင်ရွက်ကြတဲ့အခါမှာ နိုင်ငံသားများရဲ့ လွတ်လပ်ခြင်း၊ ညီ မျှခြင်း၊ တရားမျှတခြင်းတို့နဲ့အညီ ဆောင်ရွက်ကြပြီးရန်ကုန်တိုင်းဒေသကြီးအတွင်းမှာရှိတဲ့  လူထုရဲ့အကျိုး စီးပွား ကို ပိုမိုတိုးတက်အောင် အစွမ်းကုန် ဆောင်ရွက်ကြပါစို့။""ဟု ဦးတင်မောင်ထွန်းက ပြောသည်။"
ဒုတိအကြိမ်လွှတ်တော်အစည်းဝေး ပထမနေ့တွင် မရမ်းကုန်းမြို့နယ် မဲဆန္ဒနယ်အမှတ်(၂)မှ ဒေါ်မိုးမိုးစုကြည် က သဘာပတိအဖြစ်ဆောင်ရွက်ပြီး လွှတ်တော် ဥက္ကဋ္ဌနှင့် ဒုဥက္ကဋ္ဌ ရွေးခြယ်တင်မြှောက်ခြင်း ၊ ကတိသစ္စာ ခံယူ ခြင်းများ ပြုလုပ်ခဲ့သည်။
ထားဝယ်တွင် နှစ်ရက်အတွင်း သုံးကြိမ်မြောက် မီးလောင်
By မဇ္ဈိမ 
တနင်္သာရီတိုင်း၊ ထားဝယ်မြို့၊ ဆင်ဆိပ်ရပ်ကွက် ထားဝယ်လေယာဉ်ကွင်းအနီး (အိမ်ရှေ့ပြင် ကားဝင်းအနီး) ရှိ လယ်ကွင်းများတွင် ဖေဖော်ဝါရီ ၈ရက် မွန်းလွဲ၁ နာရီခွဲ အချိန်ခန့်က စတင်ပြီး မီးလောင်ကျွမ်းခဲ့သည်။
မီးလောင်မှုမှာ လေပြင်းတိုက်ခတ်ပြီး မီးပိုများခဲ့ပြီး မြို့ နှင့်နီးကပ်သည့်အတွက် ဒေသခံများ စိုးရိမ်ခဲ့ရသည်ဟုလည်း မြန်မာနိုင်ငံ မီးသတ်ဦးစီးဌာန၏ လူမှုကွန်ယက်စာမျက်နှာတွင် ရေးသားထားသည်။
မီးခိုးများကြောင့် နေ့လည် ၂နာရီတွင် ဆင်းသက်ခဲ့သည့် ATR အမျိုးအစား လေယာဉ်မှာလည်း လေယာဉ်ကွင်းသို့ မဆင်းသက်နိုင်ခဲ့ဟု ဆိုသည်။
ပြည်သူရွေးတဲ့ ပြည်သူ့ကိုယ်စားလှယ်များ ကိုယ်ကျိုးမကြည့်ဘဲ ဆောင်ရွက်ရန်လိုဟု မန္တလေးတိုင်းလွှတ်တော် ဥက္ကဋ္ဌပြော
By အောင်ကိုဦး 
မန္တလေး၊ ဖေဖော်ဝါရီ ၈ ။ ။ ဒုတိယအကြိမ် မန္တလေးတိုင်းဒေသကြီးလွှတ်တော် ပထမပုံမှန်အစည်းအဝေး (ပထမနေ့)ကို ဖေဖော်ဝါရီလ ၈ရက် နံနက် ၁၀ နာရီက ကျင်းပခဲ့ပြီး လွှတ်တော် သဘာပတိ၊ ဥက္ကဋ္ဌ၊ ဒုဥက္ကဋ္ဌများ ရွေးချယ်ခဲ့သည်။
လွှတ်တော်သဘာပတိ၊ လွှတ်တော်ဥက္ကဋ္ဌနှင့် ဒုတိယဥက္ကဋ္ဌ တို့ကိုရွေးချယ်ရာတွင် လွှတ်တော်သဘာပတိအဖြစ် ရှမ်းတိုင်းရင်းသားကိုယ်စားလှယ် ဦးစိုင်းကျော်ဇော၊ လွှတ်တော်ဥက္ကဋ္ဌအဖြစ် ပုသိမ်ကြီးမြို့နယ်၊ မဲဆန္ဒနယ်အမှတ်(၁) မှ ဦးအောင်ကျော်ဦးနှင့် ဒုတိယဥက္ကဋ္ဌအဖြစ် ပြင်ဦးလွင်မြို့နယ်၊ မဲဆန္ဒနယ်အမှတ်(၂)မှဒေါက်တာ ခင်မောင်ဌေးတို့ကို ရွေးချယ်ခဲ့ပြီး ကတိသစ္စာပြုခဲ့သည်။
"လွှတ်တော်ဥက္ကဋ္ဌ ဦးအောင်ကျော်ဦး မှ ""ပြည်သူကတင်မြောက်လိုက်တဲ့ လွှတ်တော်ကိုယ်စားလှယ်များအနေဖြင့် ကိုယ်ကျိုးမကြည့်ဘဲ ဆောင်ရွက်ဖို့လိုပါတယ်။ အဲဒီလိုထမ်းရွက်တဲ့နေရာမှာ ပြည်သူတွေလိုလားတဲ့ ဒီမိုကရေစီအတိုင်း လုပ်သွားဖို့လိုပါတယ်။""ဟု ပြောသည်။"
ပြည်သူက ရွေးချယ်တင်မြောက်လိုက်သည့် လွှတ်တော်ကိုယ်စားလှယ်များနှင့် တပ်မတော်သားကိုယ်စားလှယ်များ ပူပေါင်းကာ တာဝန်ကျေကျေ ဆောင်ရွက်သွားရန်လိုကြောင်းနှင့် ထိုသို့တာဝန်ကျေစွာဆောင်ရွက်ကြမှသာလျှင် ပြည်သူလူထု၏ ယုံကြည်မှုကို ရရှိမည်ဟုလည်း တက်ရောက်လာသော လွှတ်တော်ကိုယ်စားလှယ်များကိုပြောသည်။
"""ကျွန်တော်တို့အနေနဲ့ လွှတ်တော်မှာ အဓိကဆောင်ရွက်သွားမှာကတော့ မြေယာအရေးလုပ်ပါမယ်။ အဲဒီအတွက်လည်း စာရင်းတွေကောက်ထားပါတယ်။""ဟု လွှတ်တော်အပြီးတွင် မီဒီယာများကိုပြောသည်။"
အဆိုပါ ပထမပုံမှန်အစည်းအဝေး (ပထမနေ့)တွင် လွှတ်တော်ကိုယ်စားလှယ် ၇၆ ဦးရာ ၇၆ ဦးစလုံးတက်ရောက်ခဲ့သည်။
ရခိုင်ပြည်နယ်လွှတ်တော် ဥက္ကဋ္ဌနှင့် ဒုဥက္ကဋ္ဌ ရခိုင်အမျိုးသားပါတီမှ အရွေးခံရ
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၈ ။ ။ ယနေ့ကျင်းပသော ဒုတိယအကြိမ်၊ ပထမပုံမှန် ရခိုင်ပြည်နယ်လွှတ်တော်အစည်းအဝေးတွင် လွှတ်တော်ဥက္ကဋ္ဌနှင့် ဒုတိယဥက္ကဋ္ဌရွေးချယ်ရာ ရခိုင်အမျိုးသားပါတီ ANP မှနှစ်ဦးစလုံး ရွေးချယ်ခံခဲ့ရသည်။
ဥက္ကဋ္ဌအဖြစ် ပုဏ္ဏားကျွန်းမဲဆန္ဒနယ်မှ ဦစံကျော်လှနှင့် ဒုဥက္ကဋ္ဌအဖြစ် ရသေ့တောင်မဲဆန္ဒနယ်မှ ဦးဖိုးမင်းက ရွေးချယ်ခံခဲ့ရခြင်းဖြစ်သည်။
ဖေဖော်ဝါရီ ၆ ရက်နေ့က ရခိုင်အမျိုးသားပါတီအမှုဆောင် အစည်းအဝေးတွင် လွှတ်တော် ဥက္ကဋ္ဌနှင့် ဒုတိယဥက္ကဋ္ဌ နေရာများကို ပါတီတွင်းမှာ မဲစနစ်ဖြင့် ရွေးချယ်ရာ ပုဏ္ဏားကျွန်း ဦစံကျော်လှက (၁၄) မဲ၊ ရသေ့တောင် ဦးဖိုးမင်းက (၈) မဲ ရရှိသောကြောင့် အဆိုတင်သွင်းခဲ့ကြခြင်း ဖြစ်သည်။
ပါတီဗဟိုအလုပ်အမှုဆောင် ဦးဦးလှမြင့်က ပြည်နယ်လွှတ်တော်တွင် ပါတီမှ နှစ်ဦးစလုံး ဥက္ကဋ္ဌ၊ ဒုဥက္ကဋ္ဌရွေးခံရ၍ ဝမ်းသာပြီး ဝန်ကြီးချုပ်ရွေးချယ်ခံရရေးမှာ ဖွဲ့စည်းပုံအခြေခံဥပဒေကို လေးစား လိုက်နာရမည်ဟုဆိုသည်။
''ကိုယ့်ပြည်နယ်မှာ ကိုယ်ပါတီ၊ ကိုယ့်လူမျိုးရွေးခံရတာဝမ်းသာတယ် ကျေနပ်ပါတယ်။ ဝန်ကြီးချုပ် ရွေးခံရဖို့ ၂၀၀၈ ဖွဲ့စည်းပုံနဲ့ဆိုင်တယ်။ သမ္မတက ရွေးချယ်ရမယ်ဆိုတဲ့အတွက် ကျွန်တော်တို့မှာ ရွေးချယ်ခွင့်မှမရှိတာ။ NLD က ဦးညီပုလဲ ရခိုင်ပါဘဲ၊ ANP ဖြစ်မယ်ဆိုရင်ပိုပြီးဝမ်းသာတာပေါ့။'' ဟု ၎င်းက ပြောကြားသည်။
ရခိုင်အမျိုးသားပါတီက ဦးဆောင်ပြီး ပြည်နယ်အစိုးရ ဖွဲ့ခွင့်မရခဲ့ပါက အတိုက်အခံပါတီအဖြစ် ရပ်တည်သွားမည် ဖြစ်ကြောင်း ဇန်နဝါရီလ ၁၉ ရက်နေ့က ကြေငြာချက်အမှတ် (၁/၂၀၁၆) ကိုထုတ်ပြန်ကြေညာထားသည်။
ဖေဖော်ဝါရီ ၆ ရက်နေ့က စစ်တွေမြို့တွင်ကျင်းပသော အမှုဆောင်အစည်းအဝေး၌ ထိုကြေညာချက်ကို ထပ်မံအတည်ပြုကြောင်း၊ တိုင်းရင်းသားလူမျိုးများ မဟာမိတ်အဖွဲ့ (UNA) နှင့် မဟာမိတ်ဆက်ဆံမှုကို ရပ်ဆိုင်းပြီး၊ ညီနောင်တိုင်းရင်းသားများ ဖက်ဒရေးရှင်း (NBF) ဖြင့်သာ အခိုင်အမာ လက်တွဲ ဆောင်ရွက်ရန် ရခိုင်အမျိုးသားပါတီ၏ သဘောထားထုတ်ပြန်ကြေငြာချက်အမှတ် (၂/၂၀၁၆) ကို ထုတ်ပြန်ကြေငြာခဲ့သည်။
သမ္မတလောင်းအမည်စာရင်း မတ် ၁၇ရက် တင်သွင်းမည်
By မဇ္ဈိမ 
နိုင်ငံတော်သမ္မတနှင့် ဒုသမ္မတများရွေးချယ်တင်မြှောက်နိုင်ရန်အတွက် သက်ဆိုင်ရာ လွှတ်တော်ကိုယ်စားလှယ်များ အစုအဖွဲ့အလိုက် အစည်းအဝေးများကို ၂၀၁၆၊ မတ်လ ၁၇ရက်တွင် စတင်ပြုလုပ်ကြရန် ပြည်ထောင်စုလွှတ်တော်နာယက မန်းဝင်းခိုင်သန်းက ဖေဖော်ဝါရီ ၈ရက်တွင် ညွှန်ကြားလိုက်သည်။
ဦးပိုင်၊ ဝမ်ပေါင်နှင့် ရဲတို့အား နာရေးချသည့်သရုပ်ဖော်မှုများဖြင့် သီးနှံလျော်ကြေး ရရှိရန်တောင်းဆို
By မာန်ဇာမြေမွန် 
မုံရွာ၊ ဖေဖော်ဝါရီ ၈ ။ ။ လက်ပံတောင်းတောင် ဒေသခံများ တစ်နှစ်စာသီးနှံလျော်ကြေးရရှိရန် အတွက် ဦးပိုင်ကုမ္ပဏီ၊ ဝမ်ပေါင်ကုမ္မဏီ နှင့် ရဲတပ်ဖွဲ့တို့အား နာရေးချသည့်သရုပ်ဖော်မှုများဖြင့် ဖေဖော်ဝါရီ ၈ ရက် မွန်းလွှဲ ၂ နာရီခန့်က တောင်းဆိုခဲ့ကြသည်။
ပုသိမ် မုံရွာ လမ်းဆုံတွင် ယင်းသို့ တောင်းဆိုခဲ့ကြခြင်းဖြစ်ပြီး မြန်မာဝမ်ပေါင်ကုမ္ပဏီသို့ သွားရောက် တောင်းဆိုမည်ဖြစ်သော်လည်း သွပ်ဆူးကြိုးများဖြင့် ကာရံကာလမ်းပိတ်ဆို့ထားသည့် အတွက် ယင်းနေရာ၌သာ ဆန္ဒထုတ်ဖော်ခဲ့ခြင်းဖြစ်ကြောင်း ဒေသခံများကပြောသည်။
"""တစ်နှစ်စာသီးနှံလျော်ကြေးရရှိဖို့ စီမံကိန်းက တာဝန်ရှိသူတွေနဲ့တွေ့ဆုံဖို့ လာရောက်ခဲ့ကြခြင်းဖြစ်ပါတယ်။ လမ်းဆုံမှာ သွပ်ဆူးကြိုးတွေနဲ့ ကာရံထားတဲ့အတွက် ဒီနေရာမှာပဲ ဆန္ဒပြကြွေးကြော်ခဲ့ကြပါတယ်။ အကြိမ်ကြိမ်တောင်းဆိုခဲ့ပေမဲ့ ဒေသခံတွေကို လာရောက်ညှိနှိုင်းခြင်း မရှိခဲ့ပါဘူး။ ကုမ္ပဏီနဲ့အတူ လမ်းပိတ်ဆို့ခဲ့တဲ့ ရဲတွေဟာ ဒေသခံတွေအတွက် သေဆုံးသွားခဲ့ပါပြီ။"" ဟု တုံကျေးရွာဒေသခံ မစန္ဒာက ပြောသည်။"
ထို့ပြင် ပုသိမ် မုံရွာလမ်းဆုံတွင် စီမံကိန်းလုပ်ဆောင်နေသော ကုမ္ပဏီအား ငှက်ပျောပွဲများဖြင့် ကျိန်စာတိုက်ခဲ့ကြပြီး ကြေးနီစီမံကိန်း ဖျက်သိမ်းပေးရန်အတွက် ကြွေးကြော်ခဲ့ကြသည်။
ဇန်နဝါရီလအတွင်းမှ စတင်ကာ တစ်နှစ်စာသီးနှံလျော်ကြေးရရှိရန်အတွက် ဆန္ဒပြတောင်းဆိုခဲ့ကြသော်လည်း လျော်ကြေးမရရှိခဲ့သည့်အတွက် ထပ်မံဆန္ဒပြ တောင်းဆိုခဲ့ခြင်းဖြစ်ကြောင်း သိရသည်။
အပစ်ရပ်လက်မှတ်ထိုးပြီးနောက် ရှမ်းတပ်မတော် ဌာနချုပ်တွင် ကျင်းပသည့် ရှမ်းအမျိုးသားနေ့ စည်ကား
ချင်းမိုင်၊ ဖေဖော်ဝါရီ ၈ ။ ။ ရှမ်းပြည်ပြန်လည်ထူထောင်ရေးကောင်စီ/ရှမ်းတပ်မတော် (RCSS/SSA) သည် တစ်နိုင်ငံလုံးအပစ်အခတ်ရပ်စဲရေး စာချုပ်တွင် လက်မှတ်ထိုးပြီး ငါးလအကြာ ပြုလုပ်သည့် ၆၉ နှစ်မြောက် ရှမ်းအမျိုးသားနေ့ အခမ်းအနားသည် ယခင်နှစ်များထက် လူထု စည်ကားခဲ့သည်ဟု သိရသည်။
ဖေဖော်ဝါရီ ၇ရက်တွင် ကျရောက်သည့် ရှမ်းအမျိုးသားနေ့တွင် RCSS ဌာနချုပ် လွိုင်တိုင်းလျန်းတွင် ပြုလုပ်ခဲ့ခြင်းဖြစ်သည်။
RCSS/SSA အဖွဲ့အား မတရားအသင်းမှ ပယ်ဖျက်ခံရပြီးနောက် ဒေသခံ လူထုများကလည်း လွတ်လွတ်လပ်လပ် သွားလာနိုင်သည့်အတွက် ယခင်နှစ်ထက် လူဦးရေ တစ်ဆကျော် အခမ်းအနားသို့ တက်ရောက်ပါဝင်ခဲ့သည်ဟု RCSS/SSA ၏ ပြောရေးဆိုခွင့်ရှိသူ ဗိုလ်မှူးကြီး စိုင်းလက ပြောသည်။
“ပြည်သူ လူထုတွေကလည်း ကျနော်တို့နဲ့ ဆက်ဆံရတာ စိုးရိမ်စရာ မလိုတော့တဲ့ ကျနော်တို့နဲ့ ပြည်သူလူထုကြားမှာ ရင်းရင်းနှီးနှီး ပွင့်ပွင့်လင်းလင်း ဆက်ဆံလို့ရတယ်။ ကျနော်တို့မဖိတ်ကြားဘဲ သူတို့ဖာသာလာတဲ့လူထုတွေ များတယ်။ ဒါကြောင့်မို့ ဒီနေ့ အမျိုးသားပွဲတော်မှာလည်း ပြည်သူလူထုတွေက လာပြီး တက်ရောက်တာ များတယ်။ ဒါက အန်စီအေရဲ့ နောက်ဆက်တွဲ အကျိုးရလဒ်လို့ ပြောလို့ ရပါတယ်”ဟု ဗိုလ်မှူးကြီး စိုင်းလက မဇ္ဈိမကို ပြောသည်။
ယခင်နှစ် ရှမ်းအမျိုးသားနေ့ အခမ်းအနားသို့ နိုင်ငံရေးပါတီများ မတက်ရောက်နိုင်သော်လည်း ယခုနှစ်တွင် ပြည်တွင်းမှ နိုင်ငံရေးပါတီများ ကျိုင်းတုံမှ အိုးစည်ပါတီဝင်များ တက်ရောက်လာသလို၊ တက်ရောက်လာသူ လူဦးရေ ၃၀၀၀ ကျော်သာ ရှိသော်လည်း ယခုနှစ်တွင်မူ တက်ရောက်လာသူ ပြည်သူလူထု ၇၀၀၀ ခန့် တက်ရောက်လာသည်ဟု သူက ပြောသည်။
ယမန်နေ့ ကျင်းပသော ရှမ်းပြည်အမျိုးသားနေ့ အခမ်းအနားတွင် ရှမ်းပြည်တပ်မတော် တောင်ပိုင်း ရဲဘော် အင်အား (၁၅၀၀)ခန့် စစ်ရေးပြ ဂုဏ်ပြုခဲ့ပြီး ထိုအခမ်းအနားတွင် ရှမ်းပြည်ပြန်လည် ထူထောင်ရေးကောင်စီ(SSPP) အပါအဝင် RCSS နှင့် နီးစပ်သော မဟာမိတ် တိုင်းရင်းသား လက်နက်ကိုင် အဖွဲ့အစည်းများလည်း တက်ရောက်ခဲ့ပြီး ကျိုင်းတုံမြို့မှ ရှမ်းအိုးစည်အဖွဲ့လည်း တက်ရောက်ခဲ့သည်ဟု သူက ပြောသည်။
ဖေဖော်ဝါရီလ ၈ ရက် ညနေပိုင်းတွင် ရှမ်းအမျိုးသားနေ့ အထိမ်းအမှတ်အဖြစ် ဌာနချုပ် လွိုယ်တိုင်းလျန်းတွင် ရောက်ရှိနေသော ရှမ်းယဉ်ကျေးမှု အဖွဲ့အစည်းများ၊ တပ်သားများနှင့် ဥက္ကဋ္ဌ ဒုဗိုလ်ချုပ် ယွက်ဆစ် ကိုယ်တိုင်တက်ရောက်၍ မိတ်ဆုံစားပွဲ ကျင်းပပြုလုပ်မည် ဖြစ်ကြောင်း ဗိုလ်မှူးကြီး စိုင်းလက ပြောသည်။
RCSS/SSA ဥက္ကဋ္ဌ ဒု ဗိုလ်ချုပ်ကြီး ယွက်ဆစ်က ရှမ်းအမျိုးသားနေ့ ဖြစ်ပေါ်လာပုံသမိုင်းနှင့် NCA ကို အခြေခံ၍ ငြိမ်းချမ်းရေး ညီလာခံ တက်ရောက်ကာ နိုင်ငံရေးအရ ဆက်လက် ဆွေးနွေးသွားမည် ဖြစ်ကြောင်း အခမ်းအနားတွင် ပြောဆိုခဲ့သည်ဟု သူက ပြောသည်။
တစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း(NCA)ကို အခြေခံ၍ ပြည်ထောင်စု ငြိမ်းချမ်းရေး ညီလာခံ(UPC)သို့ တက်ရောက်၍ နိုင်ငံရေးကိစ္စရပ်များအား ဆက်လက် ညှိနှိုင်းဆွေးနွေးသွားမည်ဟု ဖေဖော်ဝါရီလ ၇ ရက် ရှမ်းပြည်အမျိုးသားနေ့က RCSS က ကြေငြာချက်တွင် ဖော်ပြထားသည်။
ရှမ်းပြည်အမျိုးသား လူထုတစ်ရပ်လုံးအား ဖက်ဒရယ် ပြည်ထောင်စုစနစ်ဖြင့် ရေရှည်တည်တံ့ခိုင်မြဲသည့် ငြိမ်းချမ်းရေးနှင့် ဖွံ့ဖြိုးတိုးတက်ရေး အသီးအပွင့်များ စခံစားရရှိရန် ရှမ်းပြည်ပြန်လည်ထူထောင်ရေး ကောင်စီမှ ကြိုးပမ်း ဆောင်ရွက်သွားမည် ဖြစ်ပြီး မဟာမိတ် ညီနောင် တိုင်းရင်းသား လက်နက်ကိုင် အဖွဲ့အစည်းများ နိုင်ငံရေးပါတီများ အားလုံးနှင့် လက်တွဲပူးပေါင်း၍ နိုင်ငံရေးပြဿနာကို ငြိမ်းချမ်းသော ဆွေးနွေးညှိနှိုင်းခြင်း နည်းလမ်းများမြင့် ဖြေရှင်းသွားမည်ဟု ထုတ်ပြန်ထားသည်။
ထို့ပြင် ၂၀၁၅ ခုနှစ် ရွေးကောက်ပွဲ အနိုင်ရရှိသော အမျိုးသားဒီကရေစီအဖွဲ့ချုပ် (NLD)မှ ဖွဲ့စည်းဖြင့် အစိုးရ သစ်ကိုလည်း ကြိုဆိုကြောင်းနှင့် ငြိမ်းချမ်းရေးနှင့် ပတ်သက်၍ ပေါ်လစီ လုပ်ဆောင်ချက်များအပေါ် စောင့်ကြည့်လေ့လာသွားမည် ဖြစ်ပြီး အစိုးရသစ်မှ ပြည်သူထူထုတစ်ရပ်လုံး အကျိုးကို တာဝန်ယူ သယ်ပိုးဆောင်ရွက်သွားနိုင်လိမ့်မည်ဟု ယုံကြည်ကြောင်း ထည့်သွင်း ဖော်ပြထားသည်။
၁၉၇၄ ခုနှစ် အောက်တိုဘာလ ၇ ရက်တွင် ရှမ်းခေါင်းဆောင်ကြီးများအကြား စည်းလုံးညီညွတ်မှုကို ဖော်ဆောင်နိုင်ခဲ့သည့် နေ့၊ ရှမ်းပြည်အမျိုးအလံနှင့် သျှမ်းအမျိုးသားသီးချင်းတို့ မွေးဖွားပေးသောနေ့ဖြစ်သဖြင့် ရှမ်းပြည်အမျိုးသားနေ့အဖြစ် သတ်မှတ်ခဲ့သည်။
ကချင်ပြည်နယ်လွှတ်တော် ဥက္ကဋ္ဌအဖြစ် ကြံ့ခိုင်ရေးအမတ်ကို လျာထားသော်လည်း မဲခွဲရာတွင် ရှုံးနိမ့်ခဲ့
By ဖနိဒါ 
ချင်းမိုင်၊ ဖေဖော်ဝါရီ ၈ ။ ။ ပထမအကြိမ် ကချင်ပြည်နယ် လွှတ်တော်၏ ပုံမှန်အစည်းအဝေးတွင် ကချင်ပြည်နယ် လွှတ်တော် ဥက္ကဋ္ဌအဖြစ် အမျိုးသားဒီမိုကရေစီအဖွဲ့ချုပ် (NLD)ပါတီမှ ဦးထွန်းတင်နှင့် ဒုဥက္ကဋ္ဌ အဖြစ် ဦးဒိန်ခန်ဖုန်တို့ကို ရွေးချယ်တင်မြောက်လိုက်သည်။
လွှတ်တော် ဥက္ကဋ္ဌ ဦးထွန်းတင်သည် ကချင်ပြည်နယ် ဗန်းမော် မဲဆန္ဒနယ်အမှတ် (၂)မှ အနိုင်ရရှိခဲ့ပြီး ဦးဒိန်ခန်ဖုန်သည် ပူတာအို မဲဆန္ဒနယ် အမှတ် (၂) နေရာမှ အနိုင်ရရှိခဲ့သူများအား လျိုဝှက်မဲပေးစနစ်ဖြင့် ရွေးချယ်ခဲ့ခြင်း ဖြစ်သည်။
“လွှတ်တော် ကိုယ်စားလှယ် ၅၃ ယောက်ရှိတယ်။ ရွေးခံမဲ့ ကိုယ်စားလှယ်နှစ်ယောက်ရဲ့ နာမည်ကို ကိုယ်ကြိုက်နှစ်သက်တဲ့ နေရာမှာ အမှန်ခြစ်တယ်။ မကြိုက်တာကို အမှားခြစ်တယ်။ လျို့ဝှက်မဲဆန္ဒပေးတဲ့ ပုံစံနဲ့ပဲ မေးကြပါတယ်”ဟု ပြည်သူ့လွှတ်တော်ကိုယ်စာလှယ် ဒေါ်ဂျာဆိုင်းခေါန်က ပြောသည်။
ကချင်ပြည်နယ် လွှတ်တော်ဥက္ကဋ္ဌအဖြစ် ရွေးချယ်ရန်အတွက် NLD ပါတီမှ ဦးထွန်းတင်နှင့် ကြံ့ခိုင်ဖွံ့ဖြိုးရေးပါတီမှ ဦးရားဝမ်ဂျွန်တို့ကို အမည်စာရင်းတင်သွင်းခဲ့သော်လည်း လွှတ်တော် ကိုယ်စားလှယ် ၅၃ ဦးမှ ထောက်ခံမဲ ၃၀ ဖြင့် အနိုင်ရရှိခဲ့ပြီး ဦးရားဝမ်ဂျွန်သည် ထောက်ခံမဲ ၂၃ မဲတွင် ပယ်မဲ ၁ မဲ ဖြင့် ရှုံးနှိမ့်ခဲ့သည်ဟု သူက ပြောသည်။
ကြံ့ခိုင်ဖွံ့ဖြိုးရေးပါတီမှ ဦးပီထောဇောင်း ၂၃ မဲ နှင့် ဦးဒိန်ခန်ဖုန်က ဆန္ဒမဲ ၃၀ ရရှိခဲ့သဖြင့် လွှတ်တော် ဒု-ဥက္ကဋ္ဌအဖြစ် ဦးဒိန်ခန်ဖုန်ကို ရွေးချင်တင်မြောက်ခဲ့သည်ဟု သူက ပြောသည်။
၂၀၁၅ ခုနှစ် ရွေးကောက်ပွဲတွင် ကချင်ပြည်နယ်အတွင်း မဲဆန္ဒနယ် ၅၃ နေရာမှ ၂၆ နေရာတွင် NLD အနိုင်ရရှိခဲ့ထားသဖြင့် လွှတ်တော် ဥက္ကဋ္ဌအဖြစ် ရွေးချယ်ခြင်းသည် ကန့်ကွက်စရာမရှိကြောင်း ဒေါ်ဂျာဆိုင်းခေါန်က ပြောသည်။
ကချင်ပြည်နယ်တွင် NLD ပါတီက ၂၆ နေရာက အနိုင်ရထားပြီး ကြံ့ခိုင်ဖွံ့ဖြိုးရေးပါတီက ၈ နေရာ အနိုင်ရထားကာ ကျန်နေရာများသည် အခြားတိုင်းရင်းသားပါတီများ အနိုင်ရရှိထားသည်။
ရှမ်းပြည်နယ်လွှတ်တော် ဥက္ကဋ္ဌ၊ ဒုဥက္ကဋ္ဌများ ကြံ့ခိုင်ရေးအမတ်များ ရွေးချယ်ခံရ
By ဖနိဒါ 
ချင်းမိုင်၊ ဖေဖော်ဝါရီ ၈ ။ ။ ရှမ်းပြည်နယ် လွှတ်တော်အစည်းအဝေးမှ ပြည်နယ်လွှတ်တော်ဥက္ကဋ္ဌနှင့် ဒုဥက္ကဋ္ဌ အဖြစ် ပြည်ထောင်စု ကြံ့ခိုင်ရေးနှင့် ဖွံ့ဖြိုးရေးပါတီမှ ဦးစိုင်းလုံဆိုင်နှင့် ဦးစိုင်းအောင်မြတ်တို့ ရွေးချယ်ခံရသည်ဟု သိရသည်။
ရှမ်းတိုင်းရင်းသားများ ဒီမိုကရေစီအဖွဲ့ချုပ်(SNLD) ပါတီမှ မူဆယ်မြို့နယ် ပြည်နယ်လွှတ်တော် ကိုယ်စားလှယ် ဦးစိုင်းကျော်သိန်းနှင့် သိန္နီမြို့နယ် လွှတ်တော်ကိုယ်စားလှယ် ဒေါ်ခင်ထားရီတို့၏ အမည်စာရင်းများ တင်သွင်း၍ ယှဉ်ပြိုင်ခဲ့ခြင်း ဖြစ်သည်။
“ကျနော်တို့က NLD တင်ရင် ထောက်ခံဖို့ပါ။ ဒါပေမဲ့ NLDက လူစာရင်းမတင်ပါဘူး။ မတင်တော့ မနေ့ ညက ကျနော်တို့ အစည်းအဝေးထိုင်ပြီး တင်လိုက်ပါတယ်၊ ဒါပေမဲ့ ကျနော်တို့ မရပါဘူး။ အရင် လူဟောင်းတွေ ဖြစ်တဲ့ ကြံ့ခိုင်ဖွံ့ဖြိုးက ဦးစိုင်းလုံစိုင်းနဲ့ ဒုဥက္ကဋ္ဌက ဦးစိုင်းအောင်မြတ်တို့ပဲ ရတယ်။ သူတို့ နှစ်ယောက်က အရင်က စက်မှုဝန်ကြီးချုပ်ပါ”ဟု SNLD ပါတီ၏ အတွင်းရေးမှူး ဦးစိုင်းညွန့်လွင်က ပြောသည်။
ဦးစိုင်းအောင်မြတ်သည် လက်ရှိ ရှမ်းပြည်နယ် ဝန်ကြီးချုပ် ဖြစ်သည်။
ရှမ်းပြည်နယ်တွင် အမျိုးသားဒီမိုကရေစီအဖွဲ့ချုပ် (NLD) ပါတီက လွှတ်တော်နေရာ အများဆုံး အနိုင်ရရှိခဲ့သော်လည်း ပြည်နယ် လွှတ်တော်ဥက္ကဋ္ဌနှင့် ဒုဥက္ကဋ္ဌလောင်း အမည်စာရင်းကို တင်သွင်းခြင်း မရှိခဲ့သဖြင့် ဖေဖော်ဝါရီလ ၇ ရက်က SNLD ပါတီသည် အရေးပေါ် အစည်းအဝေးပြုလုပ်၍ အမည်စာရင်း တင်သွင်းခဲ့ခြင်း ဖြစ်သည်ဟု သူက ပြောသည်။
“သူတို့က စစ်တပ်နဲ့ ကြံ့ခိုင်ရေးနဲ့ ပေါင်းရင် အန်အယ်ဒီနဲ့ SNLD ပါတီထက် ပေါင်းတာထက် ပိုများတယ်။ အဲဒါကြောင့်ပါ။ ကျနော်တို့ကတော့ ယှဉ်ပြိုင် ငြင်းခုံ အဓိက ဖြစ်သွားတာပေါ့”ဟု ဦးစိုင်းညွန့်လွင်က ပြောသည်။
မန္တလေးတိုင်းလွှတ်တော် ဒုတိယနေ့ လွှတ်တော်ကော်မတီများဖွဲ့စည်း
By အောင်ကိုဦး 
မန္တလေး၊ ဖေဖော်ဇဝါရီ ၉ ။              ။ ဒုတိယအကြိမ် မန္တလေးတိုင်းဒေသကြီးလွှတ်တော် ပထမပုံမှန်အစည်းအဝေး(ဒုတိယနေ့)အဖြစ် ဖေဖော်ဝါရီလ ၉ ရက်၊နံနက် ၁၀ နာရီတွင် စတင်ပြုလုပ်ကာ လွှတ်တော်ကော်မတီများ ဖွဲ့စည်းလျက်ရှိသည်။
ဥပဒေပြုရေးကော်မတီနှင့် တိုင်းရင်းသားရေးရာ ရပိုင်ခွင့်ကော်မတီကို ဦးစွာဖွဲ့စည်းလိုက်သည်။
ဥပဒေပြုရေးကော်မတီတွင် ဥက္ကဋ္ဌ အဖြစ် ဦးတင်အောင်၊အတွင်းရေးမှူးအဖြစ် ဦးမြင့်စိုး နှင့်အဖွဲ့ဝင် ၅ ဦးဖြင့်ဖွဲ့စည်းခဲ့သည်။
တိုင်းရင်းသားရေးရာ ရပိုင်ခွင့်ကော်မတီကိုလည်း ဖွဲ့စည်းကာ ယင်းကော်မတီတွင် ဥက္ကဋ္ဌ အဖြစ် ဒေါက်တာကျော်ဦး၊အတွင်းရေးမှူးအဖြစ် ဦးစံထွန်းနှင့်အဖွဲ့ဝင် ၅ ဦးဖြင့် ပါဝင်သည်။
ဆက်လက်၍ လွှတ်တော်ကိုယ်စားလှယ်များ စိစစ်ရေးကော်မတီတွင် ဥက္ကဋ္ဌ အဖြစ် ဦးသောင်းတင်၊ အတွင်းရေးမှူးအဖြစ် ဦးစောသန်း၊ အဖွဲ့ဝင် ၅ ဦးဖြင့်ဖွဲ့စည်းခဲ့သည်။
ဒေသန္တရစီမံကိန်း၊ ရသုံးငွေစာရင်းနှင့် ဘဏ္ဍာရေးဆိုင်ရာ ကော်မတီတွင်လည်း ဥက္ကဋ္ဌ အဖြစ် ဦးအောင်ကြည်၊အတွင်းရေးမှူးအဖြစ် ဦးဇော်ဝင်း၊အဖွဲ့ဝင် ၅ ဦးဖြင့်ဖွဲ့စည်းခဲ့သည်။
လွှတ်တော်ကိုယ်စားလှယ်များစီစစ်ရေးကော်မတီကိုလည်း ဥက္ကဋ္ဌအဖြစ် ဦးသောင်းတင်၊ အတွင်းရေးမှူးအဖြစ် ဦးစောသန်း၊ အဖွဲ့ဝင် ၅ ဦးဖြင့် ဖွဲ့စည်းသည်။
မန္တလေးတိုင်းလွှတ်တော်ကို ဖေဖော်ဝါ ၈ရက်က စတင်ခဲ့ပြီး လွှတ်တော် ပထမနေ့တွင် လွှတ်တော်သဘာပတိအဖြစ် ရှမ်းတိုင်းရင်းသားကိုယ်စားလှယ် ဦးစိုင်းကျော်ဇော၊ လွှတ်တော်ဥက္ကဋ္ဌအဖြစ် ပုသိမ်ကြီးမြို့နယ်၊ မဲဆန္ဒနယ်အမှတ်(၁)မှ ဦးအောင်ကျော်ဦးနှင့် ဒုတိယဥက္ကဋ္ဌအဖြစ် ပြင်ဦးလွင်မြို့နယ်၊ မဲဆန္ဒနယ်အမှတ်(၂)မှဒေါက်တာ ခင်မောင်ဌေးတို့ကို ရွေးချယ်တင်မြှောက်ခဲ့သည်။
တသက၏ မူအရ ပုဒ်မ ၁၈ကို တရားခွင်၌ ရင်ဆိုင်ဖြေရှင်းမည်မဟုတ်ဟု တသက ကျောင်းသားများပြော
By မျိုးသူအောင် 
ရန်ကုန်၊ ဖေဖော်ဝါရီ ၉ ။              ။ တကသ၏ မူအရ ပုဒ်မ(၁၈)ကို အယုံအကြည်မရှိသဖြင့် အဆိုပါ ပုဒ်မဖြင့် စွဲဆိုထားသည့်အမှုများကို တရားခွင်၌ ရင်ဆိုင်ဖြေရှင်းသွားမည် မဟုတ်ကြောင်း တကသကျောင်းသားခေါင်းဆောင် ကိုပိုင်ရဲသူက ပြောသည်။
ဖေဖော်ဝါရီ ၉ ရက်က ပန်းဘဲတန်းမြို့နယ် တရားရုံးတွင် ပုဒ်မ ၅၀၅(ခ)ဖြင့် ရုံးထုတ်စဉ် ယခုကဲ့သို့ ပြောကြားခဲ့ခြင်း ဖြစ်သည်။
"""ဒီနေ့ပန်းဘဲတန်းအမှုမှာ ပန်းဘဲတန်းရဲမှူးကို ကျွန်တော်တို့ရှေ့နေတွေက ပြန်လှန်မေးခွန်းမေးပါတယ်။ နောက် ကျွန်တော်တို့ သုံးယောက်ကို ကျောက်တံတားက လာပြောပါတယ်။ ပုဒ်မ၁၈နဲ့ ကြသပတေးနေ့ ရုံးထုတ်မယ် ပြောတယ်။ ကျွန်တော်တို့ တကသရဲ့ မူအရ ပုဒ်မ၁၈ကို အယုံအကြည်မရှိတဲ့အတွက် အမှုရင်ဆိုင်မှာ မဟုတ်ဘူး"" ဟု ကိုပိုင်ရဲသူက ပြောသည်။"
ဖေဖော်ဝါရီ ၅ရက်ကလည်း တက္ကသိုလ်ကျောင်းသားများသမဂ္ဂ(တကသ) ခေါင်းဆောင် ဇေယျာလွင် ကမာရွတ်မြို့နယ်၌ ပထမအကြိမ် ရုံးထုတ်တွင် ငြိမ်းစုစီ ပုဒ်မ ၁၈ကို အယုံအကြည်မရှိ၍ တရားခွင်၌ ခုခံချေပမှု ပြုလုပ်မည်မဟုတ်ဟု ပြောကြားခဲ့သေးသည်။
ယင်းအပြင် ကျောင်းသားများ၏ လိုအပ်ချက်ကို သိရှိကာ ဖြည်းဆည်းပေးရန် တာဝန်ရှိသူဟုလည်း အစိုးရသစ်ကို ကိုပိုင်ရဲသူက တောင်းဆိုလိုက်သေးသည်။
နိုင်ငံတော်အကြည်ညို ပျက်စေမှု ပုဒ်မ ၅၀၅(ခ)ဖြင့် တရားစွဲဆိုခြင်းခံထားရသည့် တကသကျောင်းသားခေါင်းဆောင် ကိုဇေယျာလွင်၊ ကိုပိုင်ရဲသူနှင့် ကိုနန်းလင်းတို့ကို ဖေဖော်ဝါရီ ၉ရက်က ရန်ကုန်တိုင်း ပန်းဘဲတန်း တရားရုံး၌ ရုံးထုတ်ခဲ့ပြီး တရားလို ရဲမှူး ခင်မောင်ထွေးအား စစ်ဆေးခဲ့ခြင်း ဖြစ်သည်။
“ဒီနေ့က ပန်းဘဲတန်းကိစ္စပေါ့၊ သိမ်ကြီးဈေးရှေ့မှာ ကိုဇေယျာလွင်တို့ ဟောပြောတဲ့ကိစ္စကို စစ်တာပါ။ တရားလို သက်သေ ရဲမှူး ဦးခင်မောင်ထွေးကိုစစ်တာပါ။ အဓိက ထွက်သွားတာကတော့ ကျောင်းသားတွေကို သူက သက်သက်ညှာညှာ ထိန်းသိမ်းတယ်၊ ထိန်းသိမ်းလို့မရဘဲ ဟောပြောပြီး ကျောက်တံတား ဘက်ထွက်သွားတယ်၊ နောက် ဟောပြောတဲ့ကိစ္စတွေက အစိုးရကိုအကြည်ညိုပျက်စေတယ်။ တည်ငြိမ်အေးချမ်းရေးကို ပျက်ပြားစေတယ်လို့ ထွက်တယ်။ နောက်ဘာပါလဲဆိုတော့ ဈေးသည်တွေ ဈေးဗန်းသိမ်းပြီး ထွက်ပြေးရတယ်၊ ကားပိုင်ရှင်တွေ ကားမောင်းထွက်ပြေးရတယ်လို့ထွက်တယ်၊ ခင်ဗျားအထောက်အထားပြဆိုတော့ မပြနိုင်ဘူး လို့ ထွက်ဆိုတယ်” ဟု ကျောင်းသားများ၏ ရှေ့နေ ဦးကျော်ဟိုးက ပြောသည်။
၎င်းတို့အထဲမှ ကိုဇေယျာလွင်မှာ  ပုဒ်မ ၅၀၅(ခ)ဖြင့် အမှုဖွင့် အရေးယူခြင်းခံထားရသည့်အပြင် ပန်းဘဲတန်း၊ ကျောက်တံတား၊ ကမာရွတ်၊ သင်္ဃန်းကျွန်းမြို့နယ် တရားရုံးတို့တွင်  ပုဒ်မ(၁၈)ဖြင့် ထပ်မံအမှုဖွင့် တရားစွဲ ဆိုခြင်း ခံထားရကြောင်းလည်း သိရသည်။
၎င်းတို့ (၃)ဦးအား ၂၀၁၅ခုနှစ် ဇွန်လ (၃၀)ရက်နေ့က ၂၀၀၈ဖွဲ့စည်းပုံအခြေခံဥပဒေ ပြင်စင်ပေးရေးနှင့် လွှတ် တော်တွင်းနေရာယူထားသည့် တပ်မတော်သားလွှတ်တော် ကိုယ်စားလှယ်များ နှုတ်ထွက်ပေးရေး သိမ်ကြီး ဈေးမှ မြို့တော်ခန်းမရှေ့အထိ ချီတက်ဆန္ဒပြမှုနှင့် ပန်းဘဲတန်းနှင့် ကျောက်တံတား မြို့နယ် တရားရုံးတွင် နိုင်ငံတော် အကြည်ငြိုပျက်စေမှုဖြင့် အမှုဖွင့် တရားစွဲဆိုထားခြင်း ဖြစ်သည်။
အဆိုပါအမှုအား ဖေဖေါ်ဝါရီလ(၂၃)ရက်နေ့တွင် ထပ်မံ ရုံးထုတ်ရန် ချိန်းဆိုခဲ့ပြီး ကျောက်တံတားမြို့နယ် တရားရုံးတွင် ဖေဖော်ဝါရီ ၁၁ရက်၌ လွတ်လပ်စွာ စီတန်းလှည့်လည်ခွင့်ဆိုင်ရာ ဥပဒေပုဒ်မ (၁၈)ဖြင့် စတင်ရုံးထုတ်မည်ဟု သိရသည်။
တစ်ဖက်နိမ့်ဆင်းခဲ့သည့် ကြိုးတံတားမှာ မူလီများ ပြတ်ထွက်ခဲ့ခြင်းကြောင့်ဖြစ်ပြီး ပြင်ဆင်မှုများ စတင်နေပြီ
By စည်သူမောင်မောင် 
ပုသိမ်၊ ဖေဖော်ဝါရီ ၉ ။               ။ ၃ လက်မခန့် တစ်ဖက်သို့ နိမ့်ဆင်းသွားသည့် ပုသိမ်မြို့၊ ကြိုတံတားမှာ မူလီများပြတ်ထွက်သွားခဲ့ခြင်းဖြစ်ပြီး ဖေဖော်ဝါရီ ၉ရက်တွင် ပြန်လည်ပြင်ဆင်နေမှုများ စတင်ပြုလုပ်နေကြောင်း ဧရာဝတီတိုင်းဒေသကြီး၊ လမ်းဦးစီဌာနမှ တိုင်းဒုတိယညွန်ကြားရေးမှူး ဦးအေးထွန်းမော်က ပြောသည်။
"""ဖြစ်တာ ရာသီဥတုဒဏ်၊ သံချေးတက်တာ၊ ဆားငွေ့ရိုက်တာတို့ရှိလို့ ဖြေးဖြေးခြင်း မူလီတွေ ပြတ်ထွက်သွားတာ။ သံဘောင်တွေ ပြန်မတင်ဖို့ လုပ်နေပါပြီ။ သံဘောင်တွေ နက်တွေတည့်သွားရင်ရပြီ။ တပြိုင်တည်း ကျန်တဲ့စစ်ဆေးစရာရှိတာတွေ စစ်သွားမယ်""ဟု ဦးအေးထွန်းမော်က ပြောသည်။"
ပြန်လည်ပြင်ဆင်ချိန်တွင် ယာဉ်သွားလာမှုကို ပိတ်မထားဘဲ ယခင် တန် ၆၀ထိ ခွင့်ပြုထားရာမှ ယခုအခါ တန် ၃၀ အောက် အထိသာ ဖြတ်သန်းသွားလာခွင့်ပြုထားသည်။ ပြင်ဆင်ချိန်မှာ အခက်အခဲရှိမရှိပေါ် မူတည်၍ ၁၀ ရက်ခန့် အများဆုံးကြာနိုင်သည်ဟု သိရသည်။
ပုသိမ်ကြိုးတံတားပေါ် ဖြတ်သန်းမည့် တန်၃၀အောက်ယာဉ်များကို ၁နာရီ၁၂မိုင် နှုန်းဖြင့်သာ မောင်ခွင့်ပြုထားပြီး၊ တံတားပေါ်တွင် ယာဉ်ထိန်းများနှင့် လမ်းဦးစီးဌာနမှ ဝန်ထမ်းများက ကြီးကြပ်လျက်ရှိသည်။
တာဝန်ကျေစပါး မရောင်း၍သိမ်းခံရသည့်လယ်ယာမြေကိစ္စဖြေရှင်းပေးရန် ဧရာဝတီတိုင်းလွှတ်တော် ဥက္ကဌသစ်ထံတိုင်ကြား
By စည်သူမောင်မောင် 
ပုသိမ်၊ဖေဖော်ဝါရီ ၉ ။              ။ ဧရာဝတီတိုင်းဒေသကြီး၊ ဝါးခယ်မမြို့၊ ပေါက်တိန်းကျေးရွာတွင် ၁၉၉၈ - ၉၉ခုနှစ်က တာဝန်ကျေ စပါးမရောင်း၍ တောင်သူ ၁၂ ဦးထံမှ လယ်မြေဧက ၁၀၀ကျော် သိမ်းဆည်းထားမှုအား ဖြေရှင်းပေးရန် ဖေဖော်ဝါရီ ၉ ရက်နေ့ကလွှတ်တော်ဥက္ကဌသစ်ဦးအောင်ကျော်ခိုင် ထံသို့တိုင်ကြားထားကြောင်း တောင်သူများကပြောကြားသည်။
"""ကျွန်တော်တို့လယ်တွေကို တာဝန်ကျေစပါး မရောင်းလို့ဆိုပြီး၊လူတွေကို အချုပ်ထားတယ်၊ကျွန်တော်တို့ လယ်တွေကို ရ.ဝ.တ လူကြီးတွေသိမ်းယူတယ်၊အခု ရပ်ကျေးတိုင်တယ် မရဘူး မြို့နယ်ကို လယ်ယာမြေစီမံခန့်ခွဲရေး ကိုဆက်တိုင်ထားတယ်၊အခုထိ ဘာမှအကြောင်းမပြန်ဘူး""ဟု လယ်ယာမြေများသိမ်းဆည်းခံရမှုအား ၁၁ ဧကသိမ်းခံရသူ ဦးသိန်းထွန်းက ပြောသည်။"
လယ်ယာမြေများပြန်ရရန် ထပ်ကြိုးစားသွားဖြစ်ကြောင်း၊လယ်မရှိ၍လုပ်ကိုင်စားသောက်ရသည်မှာ အခက်အခဲရှိနေကြောင်း၎င်း ကပြောသည်။
"""မြောင်းမြ ခရိုင်ကိုသွားမေးတော့အယူခံဝင်ဖို့ပဲပြောတယ် နိုင်တာရှုံးတာကို အကြောင်းကြားစာလည်းမပို့ဘူးအခုထိ အဖြေမသိသေးဘူး""ဟု ပြောသည်။"
လွှတ်တော် ဥက္ကဋ္ဌ ဦးအောင်ကျော်ခိုင်က ဧရာဝတီတိုင်းတွင် လယ်ယာမြေအငြင်းပွားမှု ၃သိန်းကျော်ရှိနေကြောင်း ဒုတိယအကြိမ် လွှတ်တော်ပထမအကြိမ်အစည်းအဝေးတွင်ပြောသည်။
ကျူ းပြဿ     နာဖြေရှင်းရေး ရန်ကုန်လွှတ်တော်သစ်ကြိုးပမ်းမည်
By ဟိန်းကိုစိုး 
ရန်ကုန်၊ ဖေဖော်ဝါရီ ၉။          ။ရန်ကုန်တိုင်းအတွင်း ကျူးကျော်နေထိုင်သည်ဟု ယူဆရသူများအရေးကို ဖြေရှင်းနိုင်ရန် ရန်ကုန်လွှတ်တော်သစ် အနေဖြင့် ကြိုးပမ်းဆောင်ရွက်သွားမည်ဟု ရန်ကုန်လွှတ်တော် ဥက္ကဋ္ဌသစ် ဦးတင်မောင်ထွန်းကမဇ္ဈိမကို ဖြေကြားသည်။
ဖေဖော်ဝါရီ ၈ရက်နေ့၊ ဒုတိယအကြိမ်ပြန်လည်စတင်သည့် ရန်ကုန်လွှတ်တော်တွင် လွှတ်တော်ဥက္ကဋ္ဌအဖြစ် တင်မြှောက်ခံရသည့် ဒဂုံမြို့နယ်မဲဆန္ဒနယ်အမှတ် (၁) မှ ဦးတင်မောင်ထွန်းက ဥက္ကဋ္ဌအဖြစ် ၎င်းတာဝန်ယူပြီး နောက်တစ်ရက်တွင် မဇ္ဈိမသို့ဖြေကြားခြင်းလည်းဖြစ်သည်။
"""ကျူးကျော်ကိစ္စကို အမတ်တွေအားလုံးပူးပေါင်းပြီးတော့ ဖြေရှင်းမယ်။ လွှတ်တော်ကလည်း ပါတီခေါင်းဆောင် ရဲ့ ညွှန်ကြားမှုတွေ၊ ထုတ်ပြန်အသိပေးမှုတွေနဲ့ ပူးပေါင်းလုပ်ဆောင်သွားမှာပါ။"" ဟု ရန်ကုန်တိုင်းလွှတ်တော် ဥက္ကဋ္ဌက ပြောသည်။"
ရန်ကုန်လွှတ်တော်မှ အမတ်များအပြင် တစ်နိုင်ငံလုံး၏ ၈၀ရာခိုင်နှုန်းကျော် အနိုင်ရရှိထားသည့် အမျိုးသား ဒီမိုကရေစီအဖွဲ့ချုပ် NLD ပါတီ၊ အပြင် ၎င်းတို့ကဖွဲ့စည်းမည့် အစိုးရအဖွဲ့များနှင့်လည်း ပူးပေါင်းဆောင်ရွက်ကာဖြေရှင်းမည်ဟု ဆိုသည်။
ကျူးကျော်ပြဿနာကို ဖြေရှင်းနိုင်ရေးကြိုးပမ်းမည်ဟု ရန်ကုန်လွှတ်တော်က ဖြေကြားသော်လည်း ဖြေရှင်း မည့်နည်းလမ်းကိုမူ ပြောကြားနိုင်ခြင်းမရှိသေးပေ။
ရန်ကုန်တိုင်းအတွင်းရှိ ကျူးကျော်များအရေးဖြေရှင်းဆောင်ရွက်ရန် တိုင်းရင်းသားစည်းလုံးညီညွတ်ရေးပါတီမှကိုယ်စားလှယ်အချို့က တိုင်းအစိုးရကိုအဆိုတင်တွင်းတိုက်တွန်းခဲ့သော်လည်း မှတ်တမ်းအဖြစ်သာ ထားရှိနိုင်ခဲ့သည်။ ၂၀၁၀ရွေးကောက်ပွဲအပြီး ကျင်းပခဲ့သည့် ပထမအကြိမ်ရန်ကုန်တိုင်းလွှတ်တော်တွင် ပြည်ခိုင်ဖြိုးပါတီကနေရာအများဆုံးရရှိခဲ့ခြင်းဖြစ်သည်။
ရန်ကုန်တိုင်းလွှတ်တော်အတွင်း ရွေးကောက်ခံကိုယ်စားလှယ်နေရာ ၉၀မှ ၈၇ နေရာအထိ NLD ပါတီ၏ ကိုယ်စားလှယ်များက ၂၀၁၅ခုနှစ် နိုဝင်ဘာ ၈ရက် ရွေးကောက်ပွဲတွင် ရွေးကောက်ခံအနိုင်ရရှိထားသည်။
NLD က ၂၀၁၅ရွေးကောက်ပွဲကြေငြာစာတမ်း၏ မြို့ပြဖွံ့ဖြိုးရေး ကဏ္ဍတွင်လည်း သဘာဝဘေးအန္တရာယ် ၊ စီးပွားရေး၊ လယ်ယာမြေ သိမ်းဆည်းခံရသည့် အကြောင်းများကြောင့်လည်းကောင်း မြို့ပြသို့ ပြောင်းရွှေ့ လာသည့် အိုးမဲ့ ၊အိမ်မဲ့ ဖြစ်နေသူများ ပြန်လည်နေရာချထားရေးအတွက် စီမံကိန်းများ အမြန်ဆုံးအကောင် အထည်ဖေါ်မည်ဟု ဂတိပြုထားသည်။
ရန်ကုန်တိုင်းအတွင်းရှိ ကျူးကျော်နေထိုင်သည်ဟု ယူဆရသူဦးရေမှာ တစ်သိန်းကျော်အထိရှိနေပြီး မင်္ဂလာဒုံ၊ လှိုင်သာယာ၊ ဒဂုံဆိပ်ကမ်းမြို့နယ်များမှ ကျူးကျော်များကို ရန်ကုန်တိုင်းအစိုးရက ဖျက်သိမ်းခြင်းများပြုလုပ်နေသည်။
လွှတ်တော်သတင်းယူခွင့် ကန့်သတ်ခြင်းမှာ ဒေါ်အောင်ဆန်းစုကြည်၏ ညွှန်ကြားချက်ဟု လွှတ်တော်ရုံး တုံ့ပြန်
By မျိုးသူအောင် 
ရန်ကုန်၊ ဖေဖော်ဝါရီ ၉ ။             ။ နေပြည်တော်ရှိ လွှတ်တော် သုံးရပ်တွင် သတင်းထောက်များ သတင်းရယူခွင့် တင်းကြပ်လိုက်ခြင်းနှင့် ပတ်သက်၍ သတင်းမီဒီယာအဖွဲ့အစည်းများက ကန့်ကွက်နေကြပြီး ယင်းသို့ကန့်သတ်ရခြင်းမှာ ဒေါ်အောင်ဆန်းစုကြည်၏ ညွှန်ကြားချက်အရ လုပ်ဆောင်ရခြင်းဖြစ်ကြောင်း ပြည်ထောင်စုလွှတ်တော်ရုံးညွှန်ကြားရေးမှူးက တုန့်ပြန်ပြောကြားလိုက်သည်။
လတ်တလော ဝေဖန်မှုများထွက်ပေါ်နေသည့် လွှတ်တော်တွင်း သတင်းရယူခွင့် ကန့်သတ်မှုများနှင့် ပတ်သက်၍ ဆက်သွယ်မေးမြန်းစဉ် ပြည်ထောင်စု လွှတ်တော်ရုံးညွှန်ကြားရေးမှူး ဦးနေဝင်းက ယင်းသို့ ပြန်လည်တုံ့ပြန် ဖြေကြားခြင်းဖြစ်သည်။
"""အခုက လွှတ်တော်အကြီးအမှူးက အသစ်ဖြစ်လာတော့ သူ့ရဲ့လမ်းညွှန်ချက်အတိုင်း ဒါလေးကို ပြန်ထုတ်ရတာပေါ့နော်။ ကိုယ်တို့ကလည်း လမ်းညွှန်ချက်အတိုင်းပဲ လုပ်ရတာပေါ့။ ကိုယ်တို့ကလည်း ဝန်ထမ်းတွေ ဆိုတော့ တစ်ယောက်ပဲလာခဲ့၊ နှစ်ယောက်ပဲလာခဲ့ ဘယ်သွားပြောလို့ရမလဲ။ အန်တီကနေပြောတော့ ကိုယ်တို့လည်း အဖွဲ့တွေအားလုံး ကိုယ်တို့ ရှင်းပြတယ်။ တို့က လမ်းညွှန်ချက်အတိုင်းပဲ လိုက်နာတာ ဖြစ်တယ်။""ဟု ဦးနေဝင်းက ပြောသည်။"
လက်ရှိတွင် ပြည်သူ့လွှတ်တော်၊ အမျိုးသားလွှတ်တော်နှင့် ပြည်ထောင်စုလွှတ်တော်တို့တွင် သတင်းယူနေသည့် သတင်းသမားများအနေဖြင့် ပြည်ထောင်စုအဆင့် ပုဂ္ဂိုလ်များနှင့် လွှတ်တော်ကိုယ်စားလှယ်များအား သတ်မှတ်ထားပြီး ယင်းနေရာများ၌သာ တွေ့ဆုံမေးမြန်းရမည် ဖြစ်ပြီး လွှတ်တော်ဝင်းအတွင်း၌ ခွင့်ပြုချက်မရဘဲ ဓာတ်ပုံ၊ ဗွီဒီယိုရိုက်ကူးခြင်းမပြုရန် ကန့်သတ်ထားသည့်အပြင် အခြားကန့်သတ်ချက်များနှင့်ပတ်သက်၍လည်း ထောက်ပြဝေဖန်မှုများရှိနေသည်။
ယင်းကဲ့သို့ ကန့်သတ်ချက်များနှင့် ပတ်သက်၍လည်း သတင်းမီဒီများအကြား ဝေဖန်ရေးသားမှုများရှိနေပြီး မြန်မာနိုင်ငံ သတင်းစာ ဆရာအသင်း၊ မြန်မာနိုင်ငံဂျာနယ်လစ်ကွန်ရက်တို့က ကန့်ကွက်ကြောင်း ထုတ်ပြန်ချက်များ ထုတ်ပြန်ခဲ့ကြသည့်အပြင် မြန်မာနိုင်ငံစာနယ်ဇင်းကောင်စီကလည်း သတင်းမီဒီယာများနှင့် ပူးပေါင်း ဆောင်ရွက်ရန် အကြောင်းကြားစားပေးပို့ခဲ့သည်။
"""ထပ်ပြီးတော့ သတင်းသမားတွေလျော့မယ် မလျော့ဘူး။ နေရာကန့်သတ်မယ် ဘာညာ အဲ့ဒါက သူတို့ အလုပ်လေ။ သူတို့ကြိုက်သလိုလုပ်လေ။ ဒါပေမယ့် အဲဒီမှာ ကောင်းတာမကောင်းတာက ကြိုတင်ညှိနှိုင်းရင် ငါတို့က ကြိုတင်ဖြေရှင်းပေးလို့ရတယ်။ ပြောပြလို့ အကြံပေးလို့ရတယ်။ ပြီးမှဆိုရင်တော့ ငါတို့က ကြိုက်တယ် မကြိုက်ဘူး ပြောရုံပဲရှိတော့တယ်လေ။ ဒါကြောင့် မကြိုက်ဘူးကွာ။ ရှင်းရှင်းပြောရရင် စည်းကမ်းချက်တွေနဲ့ ပတ်သက်ပြီးမကြိုက်ဘူး""ဟု မြန်မာနိုင်ငံ သတင်းမီဒီယာကောင်စီ အတွင်းရေးမှူး ဦးသီဟစောက ပြောသည်။"
ဖေဖော်ဝါရီလ ၂ရက်တွင် လွှတ်တော်ရုံး ညွှန်ကြားရေးမှူးချုပ်များနှင့် တာဝန်ရှိသူများ၊ ပြန်ကြားရေးဝန်ကြီးဌာန သတင်းနှင့် စာနယ်ဇင်းလုပ်ငန်းဌာနမှ ညွှန်ကြားရေးမှူး ဦးသက်ဆွေ၊ မြန်မာနိုင်ငံ သတင်းမီဒီယာကောင်စီမှ အတွင်းရေးမှူး(၂) ကိုကျော်ဇွာမင်းနှင့် မြန်မာနိုင်ငံ သတင်းစာဆရာအသင်းမှ ကိုရဲမင်းဦးတို့နှင့် လုံခြုံရေးဆိုင်ရာ တာဝန်ရှိသူတို့ ညှိနှိုင်းဆွေးနွေး ခဲ့ကြကြောင်း   ပြည်ထောင်စုလွှတ်တော်ရုံးက ထုတ်ပြန်ခဲ့သော်လည်း ဦးကျော်စွာမင်းနှင့် ဦးရဲမင်းဦးတို့သည့် ကိုယ်စားလှယ်အဖြစ်သာ တက်ရောက်ခဲ့ခြင်းဖြစ်ပြီး ဆုံးဖြတ်ချက်ချခြင်း၊ ဆွေးနွေးခြင်း တစ်စုံတစ်ရာ လုပ်ဆောင်ခဲ့ခြင်း မရှိဟု ပြန်လည်တုန့်ပြန်ထားသည်။
ယခုကဲ့သို့ စည်းကမ်းချက်များ ထုတ်ပြန်၍ လွှတ်တော်တွင်း သတင်းရယူခွင့် ကန့်သတ်ထိမ်းချုပ်ခဲ့ရခြင်းမှာ ၂၀၁၆ ဇန်နဝါရီလ၂၉ရက်က ပြုလုပ်သည့် ပထမအကြိမ်နှင့် ဒုတိယအကြိမ် လွှတ်တော်ကိုယ်စားလှယ်များ ဂုဏ်ပြုနေ့လည်စာစားပွဲနှင့် ဒုတိယအကြိမ် ပြည်သူ့လွှတ်တော်ပထမနေ့တို့တွင် သတင်းရယူခြင်းများကြောင့် လွှတ်တော်ကိုယ်စားလှယ်များ အနှောက်အယှက် ဖြစ်ခဲ့ ရသည်ဟုဆိုကာ ကန့်သတ်လိုက်ခြင်းလည်း ဖြစ်သည်။
ဧရာဝတီမြစ်ကမ်းဘေး ရွှေ့ပြောင်းလုပ်သားများအတွက် အငှားအိမ်ယာစီမံကိန်း မဲစနစ်ဖြင့်သာ ငှားပေးနိုင်တော့မည်
By အောင်ကိုဦး 
မန္တလေး၊ ဖေဖော်ဝါရီ ၉ ။          ။ မန္တလေးမြို့ ဧရာဝတီမြစ်ကမ်းတစ်လျောက်တွင် နေထိုင်လုပ်ကိုင်စားသောက်နေသော ရွှေ့ပြောင်းလုပ်သားများကို ချထားပေးရန်အတွက် စည်ပင်သာယာရေး   ကော်မတီးမှ အငှားအိမ်ရာများ တည်ဆောက်လျက်ရှိသည်။ ယင်းအိမ်ရာတွင် နေထိုင်ရန် လျောက်ထားသူများနေခြင်းကြောင့် မဲစနစ်ဖြင့် ချထားပေးသွားမည်ဟု မန္တလေးမြို့တော် စည်ပင်သာယာရေးကော်မတီမှ တွဲဖက်အတွင်းရေးမှူး ဦးသက်နိုင်ထွန်းက ပြောသည်။
အဆိုပါတိုက်ခန်းအိမ်ရာများကို ၂၀၁၄ခုနှစ်၊ မတ်လမှ စတင် တည်ဆောက်ခဲ့ရာ ၈၀ရာခိုင်နှုန်း ပြီးစီးပြီဖြစ်သည်။ ၁၂ခန်းတွဲ ခြောက်ထပ်အဆောက်အဦပေါင်း ၂၂လုံးတည်ဆောက်နေပြီး တိုက်ခန်းပေါင်း ၁၅၈၄ခန်း ပါဝင်သည်။အဆိုပါတိုက်ခန်းများသို့ နေထိုင်ရန် လျှောက်ထားသူ ၁၈၈၉ဦး ရှိနေသောကြောင့် မဲစနစ်ဖြင့်ပေးရန် ဆောင်ရွက်ခြင်းဖြစ်သည်။
"""ငှားရမ်းခ အချိုသာဆုံးဖြစ်တဲ့အပြင် ထိုက်သင့်တဲ့ အဆင့်အတန်းတစ်ခုနဲ့ ရွှေ့ပြောင်းလုပ်သားတွေ နေထိုင်နိုင်အောင် ရည်ရွယ်ပြီးလုပ်တာပါ။ ရွှေ့ပြောင်းလုပ်သားတွေ ဘဝနေထိုင်ရေးကို စဉ်းစားပေးပြီး အကောင်းဆုံး လုပ်ပေးတာပါ။""ဟု ဦးသက်နိုင်ထွန်းက ပြောသည်။"
ဧရာဝတီမြစ်ကမ်းဘေးတွင် ယာယီတဲများဖြင့် နေထိုင်ကြသည့် ရွှေ့ပြောင်းလုပ်သား အိမ်ထောင်စုစာရင်းများကို မြို့တော်စည်ပင်သာယာရေးကော်မတီ၊ မြို့နယ် နှင့်  ရပ်ကွက် အထွေထွေ အုပ်ချုပ်ရေးမှူးများ ပါဝင်သည့် ဆပ်ကော်မတီမှ စာရင်းကောက်ယူခဲ့ရာ အိမ်ထောင်စုပေါင်း ၂၆၅၈ စုရှိပြီး ထိုအထဲမှ လျှောက်ထားသူ ၁၈၈၉ဦးရှိသည်ဟု ဦးသက်နိုင်ထွန်းကဆိုသည်။
ဧရာဝတီမြစ်ကမ်းဘေးတွင် နေထိုင်သူ ရွှေ့ပြောင်းလုပ်သားအများစုသည် ကုန်တင်ကုန်ချလုပ်ငန်း၊ သဲလုပ်ငန်းနှင့် ကြုံရာကျဘမ်း လုပ်ကိုင်စားသောက်သူများဖြစ်သည်။
်စည်ပင်သာယာရေးကော်မတီအနေဖြင့် ဧရာဝတီမြစ်ဘေးတွင်နေထိုင်သူများကို အခမဲ့နေထိုင်ခွင့်ပေးလိုသော်လည်း အဆောက်အဦးဆောက်လုပ်သည့် ကုန်ကျငွေမှာ မန္တလေးပြည်သူများ ထမ်းဆောင်ထားသည့် အခွန်အခငွေများ၏ တစ်စိတ်တစ်ပိုင်းကို အသုံးပြုထားသည့်အပြင် ပြုပြင်ထိန်းသိမ်းရေး လုပ်ငန်းများကို ဆက်လက်သုံးစွဲရမည်ဖြစ်၍ ငှားရမ်းခ ယူရခြင်းဖြစ်သည်ဟုလည်း ၎င်းကဆိုသည်။
အခန်းတစ်ခန်းလျင် ၁၀ပေ×ပေ ၂၀ ကျယ်၍ အခန်းများအလိုက် ရေချိုခန်း၊ သန့်စင်ခန်း၊ အိပ်ခန်းများ ပါဝင်ပြီး လျှပ်စစ်မီးနှင့် ရေတို့ပါဝင်ကာ အခန်းအားလုံးတစ်ပြေးညီ တစ်လ သုံးသောင်းကျပ်ဖြင့် ငှားရမ်းနေထိုင်ခွင့်ပြုသွားမည်ဖြစ်သည်။
"အဆိုပါကမ်းဘေးတွင်နေထိုင်သူ ကုန်တင်ကုန်ချလုပ်သား ကိုမြကြီးက ""တဲပေါ်ကနေတိုက်ပေါ်ရောက်တော့ လုံလုံခြုံခြုံနေရတာပေါ့။ ဒါဟာအိပ်မက်ပါပဲ။ ဌားခပေးဖို့တော့ အလုပ်ပိုလုပ်ရမှာပေါ့။ ဒီထက်နည်းရင်ပိုကောင်းတယ်။ တစ်သောင်းခွဲလောက်ဆို အားလုံးအဆင်ပြေသွားမယ်။""ဟု ပြောသည်။"
"နေ့စားသဲတင်လုပ်သား မိသားစု လေးဦးရှိသည့် မထွေးက ""နေချင်တာပေါ့။ ဒါပေမယ့် သုံးသောင်းဆိုတော့ အဆင်မပြေဘူး။လုပ်အားခက မောင်နှမ နှစ်ယောက်လုပ်စာပဲရှိတယ်။ နှစ်ယောက်ပေါင်းမှ ငါးထောင်၊ ခြောက်ထောင်လောက်ပဲရတယ်။စားတာသောက်တာနဲ့ဆိုတော့ မပိုဘူး။""ဟုပြောသည်။"
NLDပါတီမှ ဦးဝင်းထိန် နေပြည်တော်တွင် အရေးပေါ်ဆေးကုသမှုခံယူရ
နေပြည်တော်(ဖေဖော်ဝါရီ ၉)။ ။ အမျိုးသားဒီမိုကရေစီအဖွဲ့ချုပ်(NLD)၏ ဗဟိုအလုပ်အမှုဆောင်ကော်မတီဝင် ဦးဝင်းထိန်သည် နေပြည်တော်ရှိ ခုတင်တစ်ထောင်ဆံ့ဆေးရုံတွင် ဖေဖော်ဝါရီ၉ရက်၊ ညနေ ၄နာရီကစပြီး အရေးပေါ် ဆေးကုသမှု ခံယူလျက်ရှိသည်။
ဦးဝင်းထိန်သည် ၎င်းစားထားသည့် အစားအစာများ သုံးကြိမ်ခန့် ပြန်အန်သည့်အတွက် နေပြည်တော်စည်ပင်ဧည့်ရိပ်သာမှတစ်ဆင့် ခုတင်တစ်ထောင်ဆံ့ဆေးရုံရှိ အထူးကြပ်မတ်ကုသဆောင်တွင် ဆေးကုသမှုခံယူနေခြင်းဖြစ်ပြီး စိုးရိမ်ရသည့်အခြေအနေမရှိကြောင်း ဆေးရုံတွင်သွားရောက်သတင်းယူနေသည့် သတင်းထောက်တစ်ဦးက မဇ္ဈိမကို အတည်ပြု ပြောဆိုသည်။
“အခုထိတော့ ဆေးကုသမှုခံယူနေတုန်းပဲ။ မစိုးရိမ်ရဘူးလို့ ပြောတယ်” ဟု သွားရောက်သတင်းယူနေသည့် သတင်းထောက်က ပြောသည်။
ဦးဝင်းထိန်ကျန်းမာရေးအခြေအနေ စိုးရိမ်စရာမရှိဟုဆို
By နေသာ 
အမျိုးသားဒီမိုကရေစီအဖွဲ့ချုပ်ပါတီ ဗဟိုအလုပ်အမှုဆောင်ကော်မတီဝင် ဦးဝင်းထိန်သည် ဆေးရုံတက်ရောက်ဆေးကုသမှု ခံယူနေရသော်လည်း စိုးရိမ်စရာအခြေအနေမဟုတ်ကြောင်းသိသည်။
ဦးဝင်းထိန်သည် ဖေဖော်ဝါရီ ၉ရက် နေ့လည်ပိုင်းမှစတင်ကာ ဝမ်းလျှောကာ အစားများစားသမျှ ပြန်အန်နေသည့်အတွက် ညနေ လေးနာရီအချိန်ခန့်တွင် နေပြည်တော် ကုတင်တစ်ထောင်ဆေးရုံ အထူးကြပ်မတ်ကုသဆောင်သို့ တက်ရောက်ဆေးကုသမှုခံယူခဲ့ခြင်းဖြစ်သည်။
"""ဧည့်သည်တွေ နဲ့တွေ့တော့ ပင်ပန်းနေတယ်။ အဖျားလည်းရှိနေတာနဲ့ ညဆေးရုံကိုပို့လိုက်တာ နားတဲ့သဘောပေါ့။ အထူးကုဆရာဝန်တွေ အကုန်လာကြည့်တယ်။ ခွဲစိတ်စရာမလိုဘူး၊ ၂၄ နာရီပြည့်အောင်တော့ ဆေးရုံတက်ရမယ်ပြောတယ်။"" ဟု NLD ပါတီ၏ လွှတ်တော်ကိုယ်စားလှယ်တစ်ဦးကပြောသည်။"
၂၀၁၂ ကြားဖြတ်ရွေးကောက်ပွဲတွင် NLD ပါတီ ကိုယ်စားပြုကာ မိထ္ထီလာမြို့နယ် ပြည်သူ့လွှတ်တော်အမတ်အဖြစ် ရေရွးချယ်ခံခဲ့ရပြီး ၂၀၁၅ ခုနှစ်ရွေးကောက်ပွဲတွင် ဝင်ရောက်ယှဉ်ပြိုင်ခြင်း မရှိတော့ပေ။
တီဘီနှင့် အေအိုင်ဒီအက်စ်ကုသမှု လုပ်ငန်းများတွင် ပိုမိုပူးပေါင်းဆောင်ရွက်ကြရန် WHO နှင့် UNAIDS တို့ တိုက်တွန်း
By Xinhua 
မြန်မာနိုင်ငံတွင်းက တီဗီကုသမှုနှင့် အေအိုင်ဒီအက်စ်ကုသမှု ဝန်ဆောင်ပေးမှုများတွင် ပိုမိုပူးပေါင်းလုပ်ဆောင်သွားရန် တိုက်တွန်းကြောင်း ကမ္ဘာ့ကျန်းမာရေးအဖွဲ့ကြီး WHO နှင့် ကုလသမဂ္ဂအေအိုင်ဒီအက်စ်ရုံး UNAIDS တို့က ဖေဖော်ဝါရီ ၉ ရက်တွင် ထုတ်ပြန်ကြေညာခဲ့သည်။
မြန်မာနိုင်ငံအတွင်း တီဘီနှင့် အိတ်ချ်အိုင်ဗီရောဂါအခြေအနေနှင့် ပတ်သက်ပြီး WHO နှင့် UNAIDS တို့က အထူးသုံးသပ်မှု ပြုလုပ်ရာတွင် အိတ်ချ်အိုင်ဗီပိုးရှိသူတွင် တီဗီရောဂါပိုးဝင်ရောက်သည့် ရောဂါသည်များနှင့် ပတ်သက်ပြီး လုပ်ငန်းဆောင်ရွက်ရမှု ဝန်ထုပ်ဝန်ပိုးများ လျှော့ချနိုင်ရေးအတွက် နှစ်ဖွဲ့စလုံးအနေဖြင့် ဖိစီးမှုများ ရှိနေကြောင်း ထုတ်ပြန်ချက်တွင် ဖော်ပြထားသည်။
အိတ်ချ်အိုင်ဗီနှင့် တီဘီရောဂါတိုက်ဖျက်ရေးတို့တွင် မြန်မာနိုင်ငံက တိုးတက်မှုများရှိနေကြောင်း၊ ၂၀၁၅ ထောင်စုနှစ်ပန်းတိုင်အရ အဆိုပါရောဂါ ပျံ့နှံ့မှုကို ရပ်တန့်တားဆီးရေးတွင် အောင်မြင်မှု ရှိကြောင်း အဆိုပါ သုံးသပ်အစီရင်ခံစာတွင် ဖော်ပြထားသည်။
မြန်မာနိုင်ငံ ကျန်းမာရေးဝန်ကြီးဌာနက နိုင်ငံအတွင်း တီဘီနှင့် အိတ်ချ်အိုင်ဗီ နှစ်မျိုးစလုံး ကူးစက်မှုများကို ဖြေရှင်းရေးအတွက်လည်း လုပ်ဆောင်လျက်ရှိနေသည်။
နိုင်ငံ့စွမ်းဆောင်ရည်ဆုအဖြစ် ဗိုလ်ချုပ်မှူးကြီးမင်းအောင်လှိုင်ထံ သမ္မတဦးသိန်းစိန် ပေးအပ်
By မင်းမင်း 
နေပြည်တော်(ဖေဖော်ဝါရီ ၉)။ ။ သမ္မတသက်တမ်းကုန်ဆုံးရန် လပိုင်းသာလိုတော့သည့် ဦးသိန်းစိန်က သူ့သက်တမ်းတွင် နောက်ဆုံးပေးအပ်သည့် နိုင်ငံစွမ်းဆောင်ရည်ဆုများတွင် တပ်မတော်ကာကွယ်ရေးဦးစီးချုပ် ဗိုလ်ချုပ်မှူးကြီး မင်းအောင်လှိုင်ကို ပေးအပ်ခဲ့သည်။
"စွမ်းဆောင်ရည်ဆု ၃၃ဆုအနက် ဗိုလ်ချုပ်မှူးကြီး မင်းအောင်လှိုင်ဦးဆောင်သည့် အဖွဲ့ဝင်(၉)ဦးအား ""နိုင်ငံတော်ကာကွယ်ရေး၊ လုံခြုံရေး၊ တည်ငြိမ်အေးချမ်းရေးနှင့် ပြည်တွင်းငြိမ်းချမ်းရေးကိစ္စရပ်များကို ကိုယ်ကျိုးစွန့်၍ ကြိုးပမ်းဆောင်ရွက်သည့်အဖွဲ့"" ဟုဆိုကာ နိုင်ငံ့စွမ်းဆောင်ရည်ဆုကို ပေးအပ်ခဲ့ခြင်း ဖြစ်သည်။"
"ဗိုလ်ချုပ်မှူးကြီးမင်းအောင်လှိုင်ဦးဆောင်သည့် အစိုးရတပ်မတော်ကို နိုင်ငံ့စွမ်းဆောင်ရည်ဆု ချီးမြင့်ရသည့် အကြောင်းရင်းမှာ ""နိုင်ငံတော်ရဲ့အချုပ်အခြာအာဏာကို ထိပါးလာတဲ့ဖြစ်စဉ်အပါအဝင်  နိုင်ငံတော်တည်ငြိမ်အေးချမ်းရေးနှင့် ပြည်သူတို့ရဲ့ အသက်အိုးအိမ် ထိပါးနှောက်ယှက်လာတဲ့ ဖြစ်စဉ်ဖြစ်ရပ်များမှာ အသက်ခန္ဓာသွေးချွေးပေးဆပ်မှုများဖြင့် ကိုယ်ကျိုးစွန့်ပြီး စွမ်းစွမ်းတမံ ကြိုးပမ်းဆောင်ရွက်ခဲ့ပါတယ်"" ဟု ဖုန်ကြားရှင်အဖွဲ့နှင့်ဖြစ်ပွားခဲ့သည့် ကိုးကန့်တိုက်ပွဲများကိုရည်ညွှန်းကာ အခမ်းအနားတွင် ကြေငြာခဲ့သည်။"
"ထို့ပြင် ""၂၀၁၅ ခုနှစ်အတွင်းဖြစ်ပွားခဲ့တဲ့ သဘာဝဘေးအန္တာရာယ်များကြောင့် ရေကြီးရေလျှံပြီး မြေပြိုမှုများနှင့် ရင်ဆိုင်ကြုံတွေ့ရချိန်မှာလည်း လူအင်အား၊ စက်ယန္တယားအင်အား၊ ရေယာဉ်၊ လေယာဉ်များဖြင့် ကယ်တင်ရွှေ့ပြောင်းပြီး ကူညီစောင့်ရှောက်ရေး၊ ပြန်လည်ထူထောင်ရေးလုပ်ငန်းများမှာ အင်တိုက်အားတိုက် အချိန်နှင့်တပြေးညီ ဆောင်ရွက်ခဲ့ပါတယ်"" ဟုလည်း ဆိုသည်။"
သမ္မတဦးသိန်းစိန် ပေးအပ်သည့် နိုင်ငံ့စွမ်းဆောင်ရည်ဆုတွင် ဗိုလ်ချုပ်မှူးကြီး မင်းအောင်လှိုင်အပါအဝင် အဖွဲ့ဝင်များအဖြစ် ဒုတိယဗိုလ်ချုပ်မှူးကြီး စိုးဝင်း၊ ဗိုလ်ချုပ်ကြီး ခင်အောင်မြင့်၊ ဗိုလ်ချုပ် ထွန်းထွန်းနောင်၊ ဒုတိယဗိုလ်ချုပ်ကြီး ရာပြည့် စသူတို့ ပါဝင်သည်။
သမ္မတဦးသိန်းစိန်ပေးအပ်သည့် နိုင်ငံစွမ်းဆောင်ရည်ဆု ချီးမြင့်ပွဲအခမ်းအနားကို နေပြည်တော်၊ MICC-2ရှိ ညီလာခံခန်းမတွင် ဖေဖော်ဝါရီ ၉ရက်၊ ညနေပိုင်းက ကျင်းပပြလုပ်ကာ ဆုများကို ပေးအပ်ခဲ့ခြင်း ဖြစ်သည်။
သမ္မတဦးသိန်းစိန်ပေးအပ်သည့် နိုင်ငံ့စွမ်းဆောင်ရည်ဆုများတွင် ပရဟိတသမားများ၊ လူ့အခွင့်အရေးလှုပ်ရှားသူများကို ပေးအပ်ခြင်းမရှိဘဲ လက်ရှိ ပြည်ထောင်စုအစိုးရဝန်ကြီး၊ ဒုဝန်ကြီးများနှင့် အငြိမ်းစားဝန်ကြီးများကိုသာ အများစု ပေးအပ်ခဲ့သည်ကို တွေ့ရသည်။
ပျက်ကျသည့် တပ်မတော်လေယာဉ်ပေါ်ပါ ငါးဦးတွင် လေးဦးပွဲချင်းပြီးသေဆုံး
By မဇ္ဈိမ 
ဖေဖော်ဝါရီ ၁၀ရက် နံနက် ၉နာရီ ၄၁ မိနစ်က နေပြည်တော် လယ်ဝေးမြို့နယ် ရွှေပြည်သာ ကျေးရွာ အုပ်စု၊ ကြံခင်းကျေးရွာအနီး မတ်ပဲ စိုက်ခင်းအတွင်း ပျက်ကျသည့် တပ်မတော်ပိုင် လေယာဉ်ပေါ်ပါ တပ်မတော်အရာရှိ ငါးဦးတွင် လေးဦးမှာ ပွဲချင်းပြီး သေဆုံးခဲ့သည်ဟု ပြန်ကြားရေးဝန်ကြီးဌာနက သတင်းထုတ်ပြန်ထားသည်။
ပျက်ကျပြီး မီးလောင်ကျွမ်းခဲ့သည့် တပ်မတော် လေယာဉ် B 1900ပေါ်တွင် ဗိုလ်မှူး(၁)ဦး ၊ ဗိုလ်ကြီး(၂)ဦး၊ ဒုတပ်ကြပ်(၂) ဦး ပါဝင်ပြီး တစ်ဦးသာ အသက်ရှင်ခဲ့သည်။
အသက်ရှင်လျက်ကျန်ရှိသူ ဒုတပ်ကြပ် တစ်ဦးအား တပ်မတော်စစ်ဆေးရုံသို့ ပို့ဆောင်ကုသလျက်ရှိသည်ဟု သိရသည်။
ဧရာဝတီမြစ်နှင့် ချင်းတွင်းမြစ်အတွင်း ရေမိုင်အတိုင်းရေလမ်းဖြတ်သန်းခကောက်ခံ
By အောင်ကိုဦး 
မန္တလေး၊ ဖေဖော်ဝါရီ ၁၀ ။                 ။ ဧရာဝတီမြစ်နှင့် ချင်းတွင်းမြစ်အတွင်း ပြေးဆွဲနေသောရေယာဉ်များကို မောင်းနှင်သွားလာခဲ့သည့် ရေမိုင်အတိုင်း တွက်ချက်၍ ရေလမ်းဖြတ်သန်းခ များကောက်ခံနေကြောင်း ရေအရင်းအမြစ်နှင့်မြစ်ချောင်းများ ဖွံ့ဖြိုးတိုးတက်ရေး ဦးစီးဌာန (အထက်မြန်မာပြည်) မှ ညွှန်ကြားရေးမှူး ဦးဝင်းလှိုင်ကပြောသည်။
ယခင်က ရေလမ်းအသုံးပြုခများကို ပုံသေကျသင့်ငွေဖြင့်သာကောက်ခံနေရာမှ ဖေဖော်ဝါရီလ ၁ ရက်မှစတင်ကာ မောင်းနှင်သွားလာနေသည့် ရေလမ်းမိုင်အတိုင်း တွက်ချက်၍ ပြောင်းလဲကောက်ခံနေခြင်းဖြစ်ကြောင်း ၎င်းကရှင်းပြသည်။
""" ဖြတ်သန်းခ ရတဲ့ငွေကို ရေလမ်းကြောင်းထိန်းသိမ်းရာမှာ အသုံးပြုမှာပါ။အရင်ကောက် ခဲ့တဲ့ နှုန်းထားတွေက ပုံသေပုံစံမျိုးဖြစ်နေတယ်။အခုနှုန်းထားကမိုင်နဲ့ တွက်ချက်ကောက်ခံတာ ကြောင့် နှစ်ဘက်မျှတပြီး သက်သာ သွားမှာပါ။""ဟု ဦးဝင်းလှိုင်က ပြောသည်။"
မြစ်အတွင်းဖြတ်သန်းသွားလာမည့် မိုင်နှုန်းအတိုင်း ပေးဆောင်းပြီးပါက ကြားနေရာများရှိ ရေလမ်းအကောက်စခန်း များတွင် ထပ်မံပေးဆောင်ရန် မလိုတော့ပဲ ပြေစာသာပြ၍ ဆက်လက် ထွင်ခွာနိုင်ကြောင်း ထိုသို့တွက်ချက်ကောက် ခံရာ တွင်လည်း ရေကြောင်းပို့ဆောင်ရေးညွှန်ကြားမှုဦးစီးဌာနမှ ရေယာဉ်လိုင်စင်ထုတ်ပေးစဉ်က ရေယာဉ်၏ သတ်မှတ်တန်ချိန်အတိုင်း သာတွက်ချက်ကောက်ခံမည်ဖြစ်သည်။
ဖြတ်သန်းခများမှာ အလျား ၃၉ပေအောက် စက် တပ်နှင့် စက်မဲ့ရေယာဉ် တစ်စီးလျင်ပုံသေနှုန်း ထား၂၀၀ကျပ်ကောက်ခံမည်ဖြစ်ပြီး ၃၉ပေ အထက်ဖြစ်ပါက တန်၁၀၀အောက်ရေလမ်း တစ်မိုင်လျှင်တစ် တန်ပြား၄၀နှုန်းနှင့်တန် ၁၀၀အထက်ဖြစ်ပါက ပြား၃၀နှုန်းကျသင့်မှာဖြစ်ကာ သွားလာသည့် ရေလမ်းမိုင်အတိုင်း တွက်ချက်ကောက်ခံသွားမည်ဖြစ်သည်။
မိုင်ဖြင့်တွက်ချက်မှုအရ တစ်တန်အောက် ရေယာဉ်များသည် တွံတေး၀ မှ ဟင်္သာတထိ ရေလမ်းမိုင်အကွာ အဝေး ၁၂၀ ရှိ၍ တစ်တန်လျင် ၄၈ကျပ် ကျသင့်မှာဖြစ်ပြီး၊ တစ်တန် အထက် ကျော်လွန်သည့် ရေယာဉ်များမှာ ရေလမ်းမိုင် ၁၂၀ အတွက် တစ်တန်လျင် ၃၆ကျပ်ကျသင့်မှာဖြစ်သည်ဟု ဦးဝင်းလှိုင် ကဆိုသည်။
မီးဘေးအတွက် အနုပညာရှင်များအဖွဲ့ သိန်း၁၀၀ကျပ် လှူဒါန်း
By မဇ္ဈိမ 
ရုပ်ရှင်သဘင်ဂီတ စာနာထောက်ထား အနုပညာရှင်များ အဖွဲ့သည် ဖေဖော်ဝါရီ ၁၀ရက်တွင် ဘိုကလေးမြို့ မီးဘေးကယ်ဆယ်ရေး လူမှုအဖွဲ့အစည်းသို့ သိန်း၁၀၀ကျပ် သွားရောက် လှူဒါန်း ခဲ့သည်။
မီးဘေးသင့်ပြည်သူများအတွက် ရုပ်ရှင်၊ ဂီတ၊ သဘင် အနုပညာရှင်များ ပူးပေါင်းရှာဖွေထားသော သဘာဝဘေး ရန်ပုံငွေများအနက်မှ ကနဦးအလှူအဖြစ် လပွတ္တာမီးဘေးအတွက် ကျပ်သိန်း(၁၀၀)၊ နမ့်ဆန်မီးဘေးအတွက် ကျပ်သိန်း(၁၀၀) တို့ကို လှူဒါန်းသွားမည်ဖြစ်သည်။
Miss Myanmar Charity Group လပ္ပတ္တာ မီးဘေးသင့်ပြည်သူများထံ သွားရောက်လှူဒါန်း
By ပန်းမြတ်ဇော် 
Miss Myanmar Charity Group (MMCG) အဖွဲ့သားများသည် ဖေဖော်ဝါရီ ၁၀ရက်တွင် ဧရာဝတီတိုင်း လပွတ္တာမြို့နယ်ရှိ မီးဘေးအန္တရာယ်သင့် ပြည်သူများထံသို့ ကိုယ်တိုင် သွားရောက် လှူဒါန်းခဲ့ကြသည်။
လှုဒါန်းမှုတွင် ဆန်အိတ် (၉)အိတ်၊ ဆီပုလင်း (၂၅၀)၊ ဆားထုပ် (၂၅၀)၊ ခေါက်ဆွဲခြောက်ထုပ် (၃၄) ဖာ၊ Coffee Mix ထုပ် (၁၀၀၀)၊ ငါးသေတ္တာဗူး (၂၅၀)၊ မုန့်ကြွပ်ထုပ်ကြီး (၂၅၀)၊ ခြုံစောင် အထည် (၂၅၀) နှင့် အဝတ်အထည်များကို သွားရောက် လှူဒါန်းခဲ့ကြသည်။
ပြည်ခိုင်ဖြိုးဦးဆောင်သူများပြန်ရွေးမည့် ပါတီညီလာခံ ကျင်းပမည်
By ဟိန်းကိုစိုး 
ရန်ကုန်၊ ဖေဖော်ဝါရီ ၁၀။          ။ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီကို ဦးဆောင်မည့် ဥက္ကဋ္ဌ၊ ဒုဥက္ကဋ္ဌ၊ အထွေထွေအတွင်းရေးမှူးနှင့် အတွင်းရေးမှူးအဖွဲ့များ ပြန်လည်ရွေးချယ်မည့် ဗဟိုညီလာခံကို ဇွန်လကုန်နှင့် ဇူလိုင်လဆန်းအတွင်းကျင်းပရန် ဗဟိုအလုပ်အမှူဆောင် အဖွဲ့က လျာထားသတ်မှတ်ထားကြောင်း ပြည်ခိုင်ဖြိုးပါတီဗဟိုဌာနချုပ်မှသိရသည်။
"""ပါတီဥက္ကဋ္ဌဖြစ်တဲ့ သမ္မတကြီးရယ် အခြားအတိုင်ပင်ခံတွေဧပြီမှာ ပါတီကိုပြန်လာမှာ။ နောင်ပါတီညီလာခံမှာ အားလုံးကနုတ်ထွက်ပြီး ဦးဆောင်မယ့် ဥက္ကဋ္ဌ၊ ဒုဥက္ကဋ္ဌ၊ အတွင်းရေးမှူးအဖွဲ့၊ အထွေထွေအတွင်းရေးမှူးတွေကို ပြန်ရွေးမယ်။ ဗဟိုဦးစီးစနစ်အရတော့ အခုခေါင်းဆောင်တွေထဲက တစ်ဝက်လောက်ကတော့ပြန်ပါမှာပါ။ "" ဟု ပါတီဗဟိုကော်မတီဝင် ဦးတင့်ဇော်က ဖေဖော်ဝါရီ ၁၀ရက်တွင် မဇ္ဈိမကိုပြောသည်။"
သမ္မတဦးသိန်းစိန်ကလည်း သမ္မတရာထူးမှအနားယူပြီးပါက ပါတီတွင်ပြန်လည်ဦးဆောင်သွားဦးမည်ဟု ဇန်နဝါရီလအတွင်းက ပြောထားသည်။
ပြည်ခိုင်ဖြိုးပါတီ၏ ညီလာခံကို အသင်းမှပါတီအဖြစ်သို့ပြောင်းလဲသည့် ၂၀၁၀ခုနှစ်တွင်တစ်ကြိမ်၊ ၂၀၁၅ခုနှစ် ရွေးကောက်ပွဲမတိုင်မီတစ်ကြိမ် ကျင်းပခဲ့ပြီး၊ ၂၀၁၅ရွေးကောက်ပွဲအပြီး  ဇွန်လအကုန်နှင့် ဇူလိုင်လဆန်းအတွင်း နောက်တစ်ကြိမ် ပါတီညီလာခံကျင်းပရန် လျာထားခြင်းလည်းဖြစ်သည်။
ပါတီညီလာခံက ဗဟိုကော်မတီဝင် ၂၅၀ဦးနှင့် အရံဗဟိုကော်မတီဝင် ၇၀ခန့်ကို ပြန်လည်ရွေးချယ်မည်ဖြစ်ပြီး ၎င်းတို့မှတစ်ဆင့် ဗဟိုအလုပ်အမှူဆောင်ကော်မတီဝင် များကို ပြန်လည်ရွေးချယ်မည်ဖြစ်သည်။ ပြန်လည်ရွေးချယ်ခံရသည့် ဗဟိုအလုပ်အမှူဆောင်များမှ ပါတီကို ဦးဆောင်မည့် ဥက္ကဋ္ဌ၊ ဒုဥက္ကဋ္ဌ၊ အထွေထွေအတွင်းရေးမှူးနှင့် အတွင်းရေးမှူးအဖွဲ့များကို ပြန်လည်ရွေးချယ်ခြင်းဖြစ်သည်။
ပါတီညီလာခံတွင် ခေါင်းဆောင်များပြန်လည်ရွေးချယ်ခြင်းအပြင် ပါတီအတွင်းကျစ်လစ်ခိုင်မာရေးအတွက် အမာခံအဖွဲ့ဝင်များရွေးချယ်ခြင်း၊ ထောက်ပံ့ကြေးများ လျော့ချခြင်းစသည်တို့ကိုလည်း တင်ပြဆုံးဖြတ်နိုင်ရေး ဆောင်ရွက်ရန် ရှိသည်ဟု ပြည်ခိုင်ဖြိုးပါတီဗဟိုဌာနချုပ်မှသိရသည်။
ပြည်ခိုင်ဖြိုးပါတီက၂၀၁၅ရွေးကောက်ပွဲမတိုင်မီ သြဂုတ်လ ၁၂ရက်နေ့ညပိုင်းကလည်း ပါတီခေါင်းဆောင်ပိုင်း အပြောင်းအလဲအဖြစ် သူရဦးရွှေမန်း၊ ဦးအောင်သိန်းလင်း၊ သူရဦးအောင်ကိုတို့အပါအဝင် ၁၀ဦးကျော်ကိုမူလ ဥက္ကဋ္ဌ နှင့် ဗဟိုအလုပ်အမှူဆောင်ရာထူးမှ၊ ဗဟိုကော်မတီနှင့် ရိုးရိုးပါတီဝင်တို့အထိ ရာထူး အပြောင်းအလဲ ပြုလုပ်ထားသည်။
ပြည်ခိုင်ဖြိုးပါတီက ၂၀၁၅ခုနှစ်အထွေထွေရွေးကောက်ပွဲတွင် ပြည်ထောင်စုလွှတ်တော်နေရာ ၄၀ကျော်သာ အနိုင်ရရှိခဲ့သည်။ ပြည်ထောင်စုလွှတ်တော်တွင် အရပ်သားမှရွေးကောက်တင်မြောက်သည့် ကိုယ်စားလှယ် နေရာ ၄၉၈နေရာ (တပ်မတော်သားကိုယ်စားလှယ် ၂၅ရာခိုင်နှုန်း မပါ) အထိရှိသည်။
မြေလွတ်မြေရိုင်းဖော်ထုတ်သည့် စီမံကိန်း ရပ်တန့်ပေးရန် ဒေသခံ ၅၀၀ကျော် မြင်းခြံ၌ ဆန္ဒပြ
By အောင်ကိုဦး 
မန္တလေး၊ ဖေဖော်ဝါရီ ၁၀ ။           ။ မန္တလေးတိုင်းဒေသကြီး၊ မြင်းခြံမြို့နယ်၊ ဆားခါးကျေးရွာရှိ ဒေသခံများ အားကိုးအသုံးပြုလျက်ရှိသည့် ဒေသအခေါ် မြနန္ဒာကန်ကို တိုင်းဒေသကြီးအစိုးအဖွဲ့၏ ရန်ပုံငွေဖြင့် မြေလွတ်မြေရိုင်းဖော်ထုတ်သည့် စီမံကိန်း ဆက်လက်မပြုလုပ်ရန်နှင့် ရပ်တန့်ပေးရန်အတွက် ဒေသခံ ၅၀၀ကျော်က ဖေဖော်ဝါရီလ ၁၀ ရက်၊ နံနက် ၉ နာရီတွင် မြင်းခြံမြို့ပေါ်တက်ကာ ဆန္ဒပြခဲ့သည်ဟု ဦးဆောင်သူများထဲမှ တစ်ဦးဖြစ်သူ ကိုရဲမြင့်က မဇ္ဈိမကိုပြောသည်။
"""ကျွန်တော်တို့တစ်ရွာလုံး ဒီကန်ကိုအားကိုးပြီး အသက်ရှင်နေရတာပါ။ သောက်သုံးရေနဲ့ စိုက်ပျိုးရေလည်း ဒီကန်ကိုပဲ အားထားရတာပါ။ ဒီလောက်ရေရှားနေတဲ့ဒေသကို အခုလို မြေလွတ်မြေရိုင်း စီမံချက်ဆိုပြီး ကန်ဖျက်ဖို့လုပ်တာကို လုံးဝလက်မခံဘူး။ ဒါကြောင့် အားလုံးဆန္ဒပြကြတာပါ။""ဟု ကိုရဲမြင့်က ပြောသည်။"
"အဆိုပါဆန္ဒပြသူများသည် ဗိုလ်ချုပ်ကြေးရုပ်မှစတင်၍ မြင်းခြံမြို့ကိုပတ်၍ ဗောဓိတစ်ထောင်ကွင်းအထိ ချီတက်ခဲ့ပြီး ""မြနန္ဒာဆည်အတွင်း မြေလွတ်မြေရိုင်းများ ဖော်ထုတ်နေမှု ရပ်ဆဲရေး၊ ဆားခါးကျေးရွာသောက်သုံးရေ မပျက်ဆီးရေး၊ဆားခါးကျေးရွာ မြနန္ဒာဆည် မပျက်ဆီးရေး တို့အရေး၊တို့အရေး"" ဟူ၍ ကြွေးကြော်ခဲ့ကြသည်။"
အဆိုပါကန်နေရာကို ၂၀၁၅ခုနှစ် နိုဝင်ဘာလ စတင်၍ လာရောက်လုပ်ကိုင်နေစဉ်ပင် ဒေသခံများ ကန့်ကွက်ထားသော်လည်း ၂၀၁၆ခုနှစ် ဖေဖော်ဝါရီလ ၅ ရက်တွင် စက်ယန္တယားများဖြင့် လာရောက်လုပ်ကိုင်နေခြင်း ထပ်မံတားဆီးခဲ့ပြီး ဆက်လက်မလုပ်ဆောင်ရန်နှင့် ရပ်တန့်ပေးရန်အတွက် ဆန္ဒပြခြင်းဖြစ်သည်ဟု ဦးဆောင်သူများနှင့် ဆန္ဒပြသူများကဆိုသည်။
"အသက် ၆၅ နှစ်အရွယ် ဒေါ်အေးမယ်က""ရေမရှိဘဲ။ မြေရှိအောင်လုပ်တယ်ဆိုတာ သူတို့က ဘာများစိုက်ကြမှာလဲ။အမေတို့ကတော့ရှင်းရှင်းပဲ။ မြေလည်းမလိုဘူး။ ငွေလည်းမလိုဘူး။ ရေပဲ။ ဒီရေလေးကို မှီခိုပြီးသုံးနေတာကို ကန်ဖျက်မြေဖော်မယ်ဆိုတော့ အမေတို့ကို သတ်တာနဲ့အတူတူပဲ။""ဟုပြောသည်။"
အဆိုပါ ကန်မှရေကို ဆားခါးကျေးရွာအနီးရှိ ကူရွာ၊ဂွေးပင်ရိုး၊ နှမ်းရွာ၊ စံဦးကျေးရွာတို့မှ ဒေသခံများကလည်း အသုံးပြုနေရသည်ဟု ဆန္ဒပြသူများကဆိုသည်။
"ဆန္ဒပြရာတွင်ပါဝင်သည့် ဂွေးပင်ရိုးရွာမှ ကိုလှမင်းကလည်း ""သောက်ရေသုံးရေကို ဆားခါးက ကန်ကိုပဲ အားကိုနေရတယ်။အဲဒီကန်ပျောက်တာနဲ့ ဆားခါးရွာတစ်ရွာတည်း ဒုက္ခရောက်မှာမဟုတ်ပါဘူး။ ကျွန်တော်တို့ရွာတွေပါ ဒုက္ခရောက်သွားမှာပါ။ကျွန်တော်တို့ဘက်ကိုရောက်ဖူးတဲ့သူတိုင်း ရေအခြေအနေကိုသိပါတယ်။""ဟုပြောသည်။"
ပန်းလှိုင်နိုင်ငံတကာကျောင်းနှင့် ဗြိတိသျှကုန်သွယ်ရေးအဖွဲ့တို့ မိတ်ဆက်ပွဲ ကျင်းပ
By မဇ္ဈိမ 
လှိုင်သာယာမြို့နယ် ပန်လှိုင်အိမ်ရာဝင်းအတွင်းတွင် ဖွင့်လှစ်ထားသည့် ပန်းလှိုင်နိုင်ငံတကာကျောင်း နှင့် ဗြိတိသျှကုန်သွယ်ရေးအဖွဲ့တို့ မိတ်ဆက်ကြေညာပွဲကို ဖေဖော်ဝါရီ ၉ရက်က ရန်ကုန်ရွက်လှေအသင်းတွင် ပြုလုပ်ခဲ့ပြီး မိတ်ဆက်ကြေညာပွဲတွင် တက်ရောက်သူများအား  Dulwich Collage International (DCI)မှ ကျောင်းအုပ်ကြီး Daryl Orchard ကြိုဆိုနှုတ်ဆက်စကားပြောစဉ်။ (ဓာတ်ပုံ- TODAY)
Daryl Orchard က ပွဲသို့ တက်ရောက်လာသည့် ဧည့်သည်များအား ကျေးဇူးတင်စကားပြောကြားပြီး ပန်းလှိုင်နိုင်ငံတကာကျောင်းတွင် ဆောင်ရွက်ဆဲဖွံ့ဖြိုးမှုလုပ်ငန်းများ အကြောင်းအရာကို ပြောကြားခဲ့သည်။ ပန်းလှိုင်ဂေါက်ကွင်းနှင့် ဘေးကပ်လျက် မြေနေရာ စတုရန်းမီတာ ၄၀၀၀၀ ရှိ ကျောင်းပရဝုဏ်တည်ဆောက်ရေးအပေါအဝင် ဖွံ့ဖြိုးရေးလုပ်ငန်းများကို ရှင်းလင်းပြောကြားခဲ့သည်။(ဓာတ်ပုံ- TODAY)
ရန်ကုန်ရွက်လှေအသင်းတွင် ဖေဖော်ဝါရီ ၉ ရက်က ပန်းလှိုင်နိုင်ငံတကာကျောင်းနှင့် ဗြိတိသျှကုန်သွယ်ရေးအဖွဲ့တို့ ကြီးမှူးကျင်းပသည့် မိတ်ဆက်ကြေညာပွဲတွင် တက်ရောက်သူများအား DCI ကျောင်းအုပ်ကြီး Daryl Orchard က မိန့်ခွန်းပြောကြားစဉ်။(ဓာတ်ပုံ- TODAY)
ရန်ကုန်ရွက်လှေအသင်းတွင် ဖေဖော်ဝါရီ ၉ ရက်က ပန်းလှိုင်နိုင်ငံတကာကျောင်းနှင့် ဗြိတိသျှကုန်သွယ်ရေးအဖွဲ့တို့ ကြီးမှူးကျင်းပသည့် မိတ်ဆက်ကြေညာပွဲသို့ မြန်မာနိုင်ငံ စီးပွားရေးနယ်ပယ်မှ လူပေါင်း ၂၀၀ ကျော်ထက်မနည်း တက်ရောက်ခဲ့ကြသည်။ (ဓာတ်ပုံ- TODAY)
ရန်ကုန်ရွက်လှေအသင်းတွင် ဖေဖော်ဝါရီ ၉ ရက်က ပန်းလှိုင်နိုင်ငံတကာကျောင်းနှင့် ဗြိတိသျှကုန်သွယ်ရေးအဖွဲ့တို့ ကြီးမှူးကျင်းပသည့် မိတ်ဆက်ကြေညာပွဲသို့ တက်ရောက်လာကြသည့် ရန်ကုန်မှ စီးပွားရေးသမားများအား တွေ့ရစဉ်။ (ဓာတ်ပုံ- TODAY)
ချင်းအမျိုးသားတပ်ဦး (CNF)၏ လေးနှစ်တာသက်တမ်းအတွက် ခေါင်းဆောင်သစ် ပြန်လည်ရွေးချယ်
By ဖနိဒါ 
ချင်းမိုင်၊ ဖေဖော်ဝါရီ ၁၀ ။             ။ ချင်းအမျိုးသားတပ်ဦး(CNF)၏ ထိပ်ပိုင်းခေါင်းဆောင်များကို ၎င်းတို့၏ ဆဋ္ဌမအကြိမ်ညီလာခံတွင် ပြန်လည် ရွေးချယ်ခဲ့သည်ဟု သိရသည်။
“ကျွန်တော်တို့ လေးနှစ်သက်တမ်းအတွက် ပုဂ္ဂိုလ်တွေရွေးချယ်တယ်။ ငြိမ်းချမ်းရေးကိစ္စနဲ့ ပတ်သက်လို့ ချင်းအမျိုးသားထု အတွင်းမှာ ဘုံရပ်တည်ချက် ရရှိရေးအတွက် ဆောင်ရွက်ဖို့ အဓိက နှစ်ရပ်ကို ဆုံးဖြတ်ထားတယ်”ဟု CNF ၏ လက်ထောက် အထွေထွေ အတွင်းရေးမှူး (၁) ဒေါက်တာရွှေခါးက မဇ္ဈိမကို ပြောသည်။
လာမည့် ၄ နှစ်သက်တမ်းအတွက် CNF အထွေထွေ အတွင်းရေးမှူး ပူးဇင်ကျုံးကို ဥက္ကဋ္ဌအဖြစ် ရွေးချယ်ခဲ့ပြီး ဒုဥက္ကဋ္ဌ(၁) ပူးထန်နန်လျန်ထန်(Pu Thang Nang Lian Thang)၊ ဒုဥက္ကဋ္ဌ(၂)ကို ဒေါက်တာ ဆလိုင်းလျန်မှုန်းဆာခေါင် (Dr Salai lian Hmung Sahkong) ဒု ဥက္ကဋ္ဌ (၃)အဖြစ် ပူးထန်နိမ်ကီး (Pu Thang Ning Kee )တို့ကို ရွေးချယ်ခဲ့သည်။
CNF ၏ အထွေထွေ အတွင်းရေးမှူး အဖြစ် ဆလိုင်းထလာဟေး(Salai Thaia Hei) ၊ လက်ထောက် အထွေထွေ အတွင်းရေးမှူး (၁)အဖြစ် ဒေါက်တာ ရွှေခါး (Dr Sui Khar)၊ လက်ထောက် အထွေထွေ အတွင်းရေးမှူး(၂)အဖြစ် Pu Khau UK lian ၊ လက်ထောက် အထွေထွေ အတွင်းရေးမှူး(၃)အဖြစ် Pu Thet Ni တို့ အပါအဝင် ဗဟိုကော်မတီဝင် ၄၅ ဦးအား ရွေးချယ် တင်မြှောက်ခဲ့သည်။
တစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း (NCA) လက်မှတ်ရေးထိုးထားသော ချင်းအမျိုးသားတပ်ဦး(CNF)၏  ညီလာခံတွင် ခေါင်းဆောင်ရွေးချယ်မှုအပြင် ငြိမ်းချမ်းရေးအတွက် ဘုံသဘောတူညီချက် ချမှတ်သွားရန် သဘောတူညီမှု ရရှိခဲ့သည်။
ပြီးခဲ့သည့် ဇန်နဝါရီလ ၂၆ ရက်မှ ၃၀ ရက်အထိ အန္ဒိယနယ်စပ် ဗဟိုဌာနချုပ်တွင် ကျင်းပခဲ့သော ချင်းအမျိုးသားတပ်ဦး၏ ညီလာခံတွင် လက်ရှိ ဖော်ဆောင်နေသော ငြိမ်းချမ်းရေးလုပ်ငန်းစဉ်ဆိုင်ရာ မဟာဗျူဟာဖြစ်သော ဒီမိုကရေစီရေး၊ အမျိုးသား တန်းတူရေနှင့် ကိုယ်ပိုင်ပြဋ္ဌာန်းခွင့် အပြည့်အဝရှိသော ဖက်ဒရယ် ပြည်ထောင်စု တည်ဆောက်ရေးကို နိုင်ငံရေးတွေ့ဆုံ ဆွေးနွေးမှုဖြင့် အဖြေရှာသွားရန် သဘောထားချမှတ်ခဲ့ကြောင်း ဖေဖော်ဝါရီလ ၁ ရက်စွဲပါ ကြေငြာချက်ကို ထုတ်ပြန်ခဲ့သည်။
ငြိမ်းချမ်းရေးဆိုင်ရာ အခြေခံမူအဖြစ် ပြည်ထောင်စု ငြိမ်းချမ်းရေး ညီလာခံ၏ အစုအဖွဲ့ အသီးသီးတွင် ပါဝင်ကြသော ချင်းအမျိုးသားများအနေဖြင့် အမျိုးသားအဆင့် နိုင်ငံရေးဆွေးနွေးပွဲများမှတဆင့် ပြည်ထောင်စု ငြိမ်းချမ်းရေးညီလာခံသို့ တင်သွင်းမည့် အဆိုပြုလွှာများနှင့် ပတ်သက်၍ ချင်းအမျိုးသားတို့၏ ဘုံရပ်တည်ချက် ရရှိနိုင်ရေးအတွက် ကြိုးပမ်းဆောင်ရွက်ရန် တညီတညွတ်တည်း သဘောညီခဲ့ကြောင်း ထုတ်ပြန်ချက်တွင် ပါရှိသည်။
ငြိမ်းချမ်းရေး ဘုံသဘောတူညီချက်များ ရရှိရန်အတွက် CNF နှင့် လူထု တွေ့ဆုံဆွေးနွေးမှုများ ပြုလုပ်ပြီးနောက် ချင်းအမျိုးသားညီလာခံ ကဲ့သို့ တွေ့ဆုံဆွေးနွေးပွဲ ကျင်းပကာ ဘုံရပ်တည်ချက် ရေးဆွဲသွားမည် ဖြစ်ကြောင်း ဒေါက်တာ ရွှေခါးက ပြောသည်။
“အခုက အစုအဖွဲ့နဲ့တက်ရမှာကိုး။ ကျနော်တို့ လူထုဆီကနေ သူတို့ အမြင်တွေ ယူဆချက်တွေ ယူနိုင်ဖို့ လူထုတွေ့ ဆုံဆွေးနွေးပွဲတွေ ယူပြီးတော့မှ ငြိမ်းချမ်းရေးဆွေးနွေးပွဲမှာ ဆွေးနွေးမဲ့ အကြောင်းအရာနဲ့ ပတ်သက်ပြီးတော့ သူတို့အမြင်တွေ ယူမယ်။ ပြီးရင် လူထုနဲ့ ကျနော်တို့ တွေ့ဆုံဆွေးနွေးပွဲကြီး ချင်းအမျိုးသားညီလာခံလို လုပ်ပြီးတော့ ဘုံရပ်တည်ချက်ရအောင် ကျနော်တို့ လုပ်သွားပြီးတော့ ငြိမ်းချမ်းရေးဆွေးနွေးပွဲမှာ တင်ပြမယ်”ဟု ၎င်းက ပြောသည်။
ဖက်ဒရယ် ပြည်ထောင်စု တည်ဆောက်ရေး၊ ချင်းပြည်ပြန်လည်တည်ဆောက်ရေးနှင့် ချင်းအမျိုးသားတို့၏ ကိုယ်ပိုင် ပြဌာန်းခွင့် ပြန်လည် ရရှိရေးတို့အတွက် ငြိမ်းချမ်းရေးနှင့် နိုင်ငံရေးတွေ့ဆုံ ဆွေးနွေးပွဲဆိုင်ရာ မဟာဗျူဟာ နည်းဗျူဟာများ ချမှတ်နိုင်ခဲ့သည်နှင့် အညီ ချင်းအမျိုးသားတစ်ရပ်လုံးမှလည်း ချင်းအမျိုးသားတပ်ဦးနှင့်အတူ ပါဝင်လက်တွဲ လုပ်ဆောင်ကြပါရန် တိုက်တွန်းထားသည်။
နိုင်ငံရေး တွေ့ဆုံဆွေးနွေးပွဲအဆင့်ဆင့်တွင် တိုင်းရင်းသား လက်နက်ကိုင် တော်လှန်ရေး အဖွဲ့အစည်းများအားလုံး ပါဝင်လာေရေးအတွက် ဆက်လက် ကြိုးပမ်းသွားမည် ဖြစ်ကြောင်းလည်း ဖော်ပြထားသည်။
ထု့ိပြင် ချင်းပြည်နယ် ပလက်ဝမြို့နယ်နှင့် နယ်စပ်ဒေသတစ်လျှောက်တွင် ရခိုင်တပ်မတော်(AA)၏ စစ်ရေးလှုပ်ရှားမှုကြောင့် လူမှုဒုက္ခ အထွေထွေ ကြုံတွေ့နေရသော ချင်းစစ်ဘေးရှောင် ဒုက္ခသည်များအတွက် အထူးစိုးရိမ် ပူပန်သောကြောင့် AA အနေဖြင့် ချင်းပြည်နယ်အတွင်း စစ်ရေး လှုပ်ရှားမှုများ ချက်ချင်းရပ်တန့်ရန်နှင့် ဒေသခံ ပြည်သူလူထုကို နှောက်ယှက်ခြင်း မပြုရန် အလေးအနက် တောင်းဆိုထားသည်။
CNF အနေဖြင့် ရခိုင်တပ်မတော်(AA)အဖွဲ့အား စစ်ရေးလှုပ်ရှားမှုများ ရပ်တန့်ရန်အတွက် ငြိမ်းချမ်းစွာ ဖြေရှင်းနိုင်ရန် ဆွေးနွေးညှိနှိုင်းသွားမည်ဟု ဆလိုင်းရွှေခါးက ပြောသည်။
လက်ရှိ ပလက်ဝမြို့နယ် ပင်ဆိုကျေးရွာ စစ်ဒဏ်ကြောင့် စစ်ပြေးဒုက္ခသည် ၃၀၀ ကျော်သည် ကုလားတန်မြစ်ချောင်းနဘေးတွင် တဲထိုး၍ ထွက်ပြေး တိမ်းရှောင်နေရမှုများရှိနေသလို၊ ရခိုင်ပြည်နယ် ကျောက်တော်မြို့နယ်အတွင်း စစ်ပြေးဒုက္ခသည် ၁၄၀ ကျော်လည်း ထွက်ပြေးတိမ်းရှောင်နေရဆဲ ဖြစ်သည်ဟု သိရသည်။
CNFညီလာခံကို အန္ဒိယနယ်စပ် ဗဟိုဌာနချုပ် ဝိတိုရိယစခန်းတွင် ကျင်းပခဲ့ပြီး ပြည်တွင်း၊ ပြည်ပ ကိုယ်စားလှယ်များ၊ ချင်းအမျိုးသား တပ်မတော်မှ ကိုယ်စားလှယ်များ၊ မြို့နယ်နှင့် မျိုးနွယ်စုကိုယ်စားလှယ်များ၊ အထူးဖိတ်ကြားထားသူများ၊ တက္ကသိုလ် ကျောင်းသား လူငယ်နှင့် အမျိုးသမီး ကိုယ်စားလှယ်များ၊ လူထုအခြေပြု အသင်းအဖွဲ့များမှ ကိုယ်စားလှယ်များနှင့် လေ့လာသူများ စုစုပေါင်း ၁၈၁ ဦး တက်ရောက်ခဲ့သည်ဟု သိရသည်။
လူထုထောက်ခံမှုအများဆုံး ရရှိထားသူကို သမ္မတဖြစ်စေချင်ဟု ဦးခင်အောင်မြင့်ပြော
By နေသာ 
နေပြည်တော်၊ ဖေဖော်ဝါရီ ၁၀ ။           ။ အစိုးရသစ်က တင်မြှောက်မည့် သမ္မတရာထူးတာဝန်အတွက် ပြည်သူလူထုထောက်ခံမှု အများဆုံးရရှိထားသူကိုသာဖြစ်စေချင်သည်ဟု ပြည်ခိုင်ဖြိုးပါတီ ဗဟိုအတိုင်ပင်ခံဖြစ်သူ အမျိုးသားလွှတ်တော်ဥက္ကဋ္ဌ (ငြိမ်း) လွှတ်တော်အမတ် ဦးခင်အောင်မြင့်က ပြောသည်။
ပြီးခဲ့သည့် ဖေဖော်ဝါရီလ ၈ ရက်က ဦးခင်အောင်မြင့်၏ ရုံးခန်းတွင် မီဒီယာ သုံးခုမှ သတင်းထောက်များ နှင့် တွေ့ဆုံရာတွင်  သတင်းထောက်တစ်ဦးက မည်သူ့ကို သမ္မတဖြစ်စေချင်လဲဟု မေးမြန်းရာ ယခုကဲ့သို့ပြန်လည်ဖြေကြားခဲ့ခြင်းဖြစ်သည်။
“ပြတ်သားတဲ့ခေါင်းဆောင်ပေါ့။ ပြည်သူလူထုအများစုထောက်ခံချက် ယုံကြည်အားထားခြင်းခံရတဲ့ ခေါင်းဆောင် အဲ့လိုခေါင်းဆောင် ဖြစ်စေချင်တယ်။ By Name တော့ မပြောလိုပါဘူး။ ဒါသိပါတယ်” ဦးခင်အောင်မြင့်ကပြောသည်။
ကိုယ်ဖြစ်စေချင်တိုင်း ဖြစ်နိုင်မည်မဟုတ်သည်ကို သိရှိသော်လည်း သမ္မတ ရာထူးတာဝန်ကို မည်သည့် ပုဂ္ဂိုလ် လက်ခံသည်ဖြစ်စေ နိုင်ငံတော်၏ အထွတ်အထိပ်ပုဂ္ဂိုလ်ဖြစ်သည့်အတွက် ရိုသေလေးစားသွားမည်ဖြစ်ကြောင်း ၎င်းကဆိုသည်။
အမျိုးသားလွှတ်တော် ဥက္ကဋ္ဌ (ငြိမ်း) ဖြစ်သူ ဦးခင်အောင်မြင့်ပြောကြားသည့် လူထုထောက်ခံမှု အများဆုံးရရှိထားသူဆိုသည်မှာ ရွေးကောက်ပွဲတွင် ထောက်ခံမဲအများဆုံးရခဲ့သည့် NLD ပါတီ၏ ခေါင်းဆောင်ကို ဆိုလိုခြင်းဖြစ်နိုင်ကြောင်း ရခိုင်အမျိုးသားပါတီမှ မြေပုံမြို့နယ် ပြည်သူ့လွှတ်တော်အမတ် အဖြစ် ဒုတိယအကြိမ် ရွေးချယ်ခံထားရသူ ဦးဖေသန်းက သုံးသပ်သည်။
“ဖွဲ့စည်းပုံ အခြေခံဥပဒေကို သွားပြီးတော့ စိန်ခေါ်ရင်တော့ တပ်မတော်က လက်ခံမှာမဟုတ်ဘူးဗျ။ ဒေါ်အောင်ဆန်းစုကြည်ကို ဖြစ်စေချင်တယ်ဆိုပေမယ့် တပ်နဲ့ညှိနှိုင်းမှု အဆင်ပြေမယ်။ သဘောတူညီချက်ရရင်တော့ ဒီ ၅၉(စ) ကို ရပ်ဆိုင်းတယ်ဘာညာ မလုပ်တော့ပဲနဲ့တစ်ခါတည်း ဖွဲ့စည်းပုံနဲ့ သွားရင်တော့ ပိုပြီးတော့ ကောင်းမယ် သဘာဝလည်းကျတယ်” ဟု ဦးဖေသန်း ပြောသည်။
ဘားအံမြို့တွင်​ လူ့အခွင်​့အ​ရေးနှင်​့​ မြေယာအခွင်​့အ​ရေးများအ​ကြောင်​း သင်​တန်​းဖွင်​့
By အောင်သူ 
ဘားအံ၊  ဖေဖော်ဝါရီ ၁၁ ။               ။ မြေယာပြဿနာနှင့် လူမှုပြဿနာများ အခက်အခဲများ ရင်ဆိုင်ဖြေရှင်းရာတွင် အသိမြင်များပွင့်လင်းစေရန် ရည်ရွယ်သော သင်တန်းတစ်ခုကို ဘားအံမြို့ ရှိ Youth Learning Center တွင် ဖွင့်လှစ်ခဲ့ ကြောင်း သိရှိရသည်။
မြေယာအခွင့်အရေးဆုံးရှုံးမှုများ၊ လူ့အခွင့်အရေဆုံးရှုံးမှုများ၊ မြေယာများနှင့်ပတ်သက်ပြီး ဥပဒေများအပေါ်နားလည်မူအားနည်းနေခြင်းများ၊ မြေယာသိမ်းဆည်းမှုပြဿနာများကို ဖြေရှင်းရာတွင် အဆင့် အဆင့် ဆောင်ရွက်ရန်လိုအပ်ခြင်း စသည့်အချက်များကို သင်တန်းတွင် ပို့ချခဲ့သည်ကိုတွေ့ရသည်။
Ethnic Peace Resources Project (EPRP)မှ ဦးဆောင်၍ အရပ်ဖက်လူမူအဖွဲ့အစည်းများ ပူးပေါင်း ဖွင့်လှစ်ခြင်းဖြစ်ပြီး သုံးရက်ကြာ သင်တန်းပို့ချသွားမည်ဖြစ်ကြောင်းနှင့် ပြည်နယ်အတွင်း ရှိ မြို့နယ် ၇ မြို့နယ်မှ သင်တန်းသား ၃၀ ကျော် တက်ရောက်ကြောင်း သိရှိရသည်။
မြေယာဆုံးရှုံးခြင်းဆိုသည်မှာနောက်ကွယ်တွင် အဓိပ္ပာယ်သက်ရောက်မှုများစွာရှိကြောင်း၊ မြေယာတစ်ခုဆုံးရှုံးခြင်းသည် စားဝတ်နေရေးဆုံးရှုံးခြင်း၊ အသက်မွေးဝမ်းကြောင်းဆုံးရှုံးခြင်းနှင့် ရေရှည်ရပ်တည်မှုကိုတိုက်ရိုက် ထိခိုက်စေနိုင်သောကြောင့် နိုင်ငံအဝှမ်းအရေးကြီးသော ပြဿနတစ်ရပ်အဖြစ်မြင်ကြောင်း သင်တန်းဒါရိုက်တာ ကိုတိုးကျော်လှိုင်က ပြောကြားသည်။
"""နိုင်ငံနဲ့အဝှမ်းမြေယာသိမ်းဆည်းမှုများပုံသဏ္ဍန်မျိုးစုံနဲ့ရှိနေတယ်။ တိုင်းရင်းသားဒေသတွေမှာကျွန်တော်တို့ထင်ထားတာထက် ပိုဆိုးရွားတာကိုတွေ့ရတယ်။အချို့တိုင်းရင်းသားဒေသတွေမှာဆိုရင် သိမ်း ဆည်းခံထားရတဲ့ မြေယာတွေဟာ ဧကသိန်းသန်းချီပြီးတော့တောင် ရှိတယ်""ဟု ၎င်းက ပြောသည်။"
စဉ့်ကူးမြို့နယ်တွင် လယ်မြေဧက ရ၀၀ကျော် စီမံကိန်းမဆောင်ရွက်သည့်အတွက် တောင်သူများပြန်သိမ်း
By အောင်ကိုဦး 
မန္တလေး၊ဖေဖော်ဝါရီ ၁၁ ။                 ။ မန္တလေးတိုင်းဒေသကြီး၊ ပြင်ဦးလွင်ခရိုင်၊ စဉ့်ကူးမြို့နယ်၊ ခတက်ချဉ်ကျေးရွာအုပ်စု၊ ကျောက်ခွက်ကျေးရွာ ဒေသခံများပိုင်ဆိုင်သည့် ကွင်းအမှတ် (၁၀၈)ရှိလယ်ယာမြေဧက ၇၀၀ ကျော်ကို  ၁၉၇၃ခုနှစ်တွင် စက်မှုဖွံ့ဖြိုးရေးသိပ္ပံဆောက်လုပ်ရန်ဟုဆိုကာ သိမ်းယူခဲ့ပြီး  ယနေ့တိုင် စီမံကိန်းဆောင်ရွက်မှုမရှိသောကြောင့် ဒေသခံ ၂၀၀ကျော်တို့သည် ဖေဖော်ဝါရီ ၁၁ ရက် မွန်းလွဲ ၂ နာရီတွင် ဝင်ရောက်သိမ်းယူလိုက်ပြီဟု ဦးဆောင်သူများက မဇ္ဈိမ ကိုပြောသည်။
အဆိုပါစီမံကိန်းလုပ်ရန် သိမ်းဆည်းထားသော လယ်ယာမြေများကို ၂၀၁၀ခုနှစ်တွင် ဂရိတ်ဝေါကုမ္ပဏီသို့ ကြံစိုက်ပျိုးရန်ဌားရမ်းထားပြီး ဒေသခံများကို ဖြတ်သန်းသွားလာခွင့်ပင် မပေးခဲ့ကြောင်း ဦးဆောင်သူများကဆိုသည်။
"""စီမံကိန်းအတွက်လုပ်တယ်ဆိုရင် ဘာမှပြောစရာမလိုဘူး။ စီမံကိန်းများလုပ်မလားဆိုပြီး စောင့်နေတာ ဒီနေ့အချိန်ထိမလုပ်ဘူး။ဂရိတ်ဝေါတင်မောင်ကို ဌားခဲ့တယ်။ ကျွန်တော်တို့ကို   ဖြတ်လျှောက်ခွင့်တောင်မပေးဘူး။ မခံနိုင်တော့ဘူး။ ဒါကြောင့်ဒီနေ့ ပြန်သိမ်းလိုက်တာပဲဗျာ ""ဟု ဦးဆောင်သူထဲမှတစ်ဦးဖြစ်သူ ကိုမင်းဦး ကပြောသည်။"
အဆိုပါမြေများပြန်လည်ရရှိစေရန်နှင့် လုပ်ကိုင်ခွင့်ပေးရန်အတွက် ၂၀၁၁ခုနှစ်မှ ၂၀၁၅ခုနှစ်ထိ နိုင်ငံတော်အစိုးရအပါအဝင် သက်ဆိုင်ရာဝန်ကြီးဌာနအသီးသီးကို အကြိမ်ကြိမ်စာတင်ထားသော်လည်း အကြောင်းမထူးသည့်အတွက် မြေသိမ်းတိုက်ပွဲဆင်နွှဲခြင်းဖြစ်သည်ဟု ဒေသခံများကဆိုသည်။
"ဒေသခံတစ်ဦးဖြစ်သူ မစန္ဒာကလည်း""ဘယ်မှအကြောင်းမကြားဘူး။ဖြစ်ချင်ရာဖြစ်ရင်ဆိုင်မယ်ဆိုပြီး တစ်ရွာလုံးထွက်လုပ်တာပဲ။ တရားဝင်အကြောင်းကြားစာတွေတင်ခဲ့တာပဲ။ ဘာမှမထူးဘူး""ဟုပြောသည်။"
မြေသိမ်းတိုက်ပွဲဆင်နွှဲသူများသည် ထိုမြေများပေါ်သို့လယ်စောင့်တဲများစောင့်ကာ အလှည့်ကျစောင့်ကြည့်ပြီး ပဲအမျိုးမျိုးစိုက်ပျိုးသွားမည်ဟုဒေသခံများကဆိုသည်။
ပြောင်းလဲသွားသည့်အခြေအနေဖြင့် မကိုက်ညီသည့် ဥပဒေများပြင်မည်
By စည်သူမောင်မောင် 
ဧရာဝတီတိုင်းလွှတ်တော် ပထမအကြိမ်အစည်းအဝေးတွင် ပြဌာန်ခဲ့သည့် ဥပဒေ ၂၀ကျော်တွင် ပြောင်းလဲသွားသည့် အခြေအနေဖြင့်မကိုက်ညီသည့် ဥပဒေများကို ပြင်ဆင်ရန်  ဆောင်ရွက်သွားမည်   ဖြစ်ကြောင်း တိုင်းလွှတ်တော်ဥပဒေပြုရေး ကော်မတီဥက္ကဌ ဦးခင်မောင်ဝင်းက ပြောသည်။
ပထမအကြိမ်လွှတ်တော်အစည်းအဝေးတွင် အတည်ပြုရန် ဥပဒေ ၆ခု ခန့်ကျန်နေသေးကြောင်း၊ ပြဌာန်းထားသည့် ဥပဒေများမှာ အကောင်အထည်မဖော်သေးတာမျိုးရှိနေသေးကြောင်း၊ လိုက်နာရန်ခက်ခဲသည့်ဥပဒေမျိုးနှင့် လိုက်နာရန်မလိုသည့် ဥပဒေများကို ပြန်စိစစ်ရန်ရှိကြောင်း ၎င်းကဆိုသည်။
"""ပါတီက သင့်တော်မယ်ထင်လိုတာဝန်ပေးတာ၊တာဝန်ကြီးတယ်ဆိုပေမယ့် ထမ်းဆောင်ရမှာပါ၊ဒီဘက်အချိန်မှာ ပြည်သူလူထုမျှော်လင့်ချက်ရယ်၊နိုင်ငံတော်နဲ့ပါတီချထားတဲ့ မူဝါဒတွေရယ်၊ရွေးကောက်ပွဲ မှာ ပြည်သူလူထုကိုပေးခဲ့တဲ့ ကတိကဝတ်တွေနဲ့ အဲဒါတွေနဲ့သွားရုံပါပဲ။""ဟု ဥအဒေပြုကော်မတီဥက္ကဋ္ဌဦးခင်ဝင်းက  မဇ္ဈိမသို့ပြောသည်။"
မင်းဘူးတွင် ဆရာတော်ကြီးများ၏ ရုပ်ကလာပ်တော်များအား လုံခြုံရေးအထူးတင်းကြပ်
By ဒေါင်းလူ(မကွေး) 
မင်းဘူး   ၊ ဖေဖော်ဝါရီ   ၁၁ ။            ။ နှစ်ပေါင်းများစွာ မပုပ်မသိုးသည့် ဆရာတော်ကြီးများ၏ ဥတုရုပ်ကလာပ်တော်များကို မသမာသူများ ကခိုးယူမှုများရှိနေ၍ မင်းဘူး-စကုမြို့နယ်၊ ဆင်ခေါင်းကျေးရွာတွင် ရုပ်ကလာပ်တော်အား လုံခြုံရေးအနေအထား ပိုမိုတင်းကြပ်ထားရကြောင်း သိရသည်။
ရွှေစက်တော်သွားလမ်းပိုင်းနားက ဆင်ခေါင်းကျေးရွာ၊ကန်ဆွယ်ကျောင်းတွင် ၇ နှစ် တိုင်တိုင် ပူဇော်ထားသည့်  ဆရာတော်ကြီး ဦးဣန္ဒောဘာသ၏ဥတုရုပ်ကလာပ်တော်စံကျောင်းအား လုံခြုံရေးအနေအထားအရ သံပန်းသံတံခါးများကို သော့(၃)လုံးခတ်၍ ကျောင်းတိုင် ဆရာတော်အပါအဝင် ကိုရင်လေးများနှင့်ကျေးရွာသားများက ညအခါများတွင် အထူးသတိထား   စောင့်ရှောက် နေကြောင်း ကျေးရွာဒေသခံများ၏ ပြောပြချက်အရ သိရသည်။
""" သူတို့က ဟိုးတုန်းကသမိုင်းဒဏ္ဍာရီထဲမှာ ဇော်ဂျီဖိုဝင်သားစားရင် စွမ်းတယ်ဆိုပြီး၊တလွဲ အသုံးပြုသလား၊တရုတ်ကို ရောင်းစားသလား မပြောတတ်ဘူး။"" ဟု ရုပ်ကလာပ်တော်ကို   စောင့်ရှောက်ပေးနေသည့် ဆင်ခေါင်းကျေးရွာနေ ဦးပုရီက ပြော သည်။"
ဆင်ခေါင်းကျေးရွာအုပ်ချုပ်ရေးမှူးဦးသန့်ဇော်ကလည်း ဆရာတော်ကြီးရုပ်ကလာပ်တော် လုံခြုံရေး အတွက် အထူးသတိထားဆောင်ရွက်လျှက်ရှိကြောင်း ပြောသည်။
နည်းပြ လောရင့်ဘလန့်ကို ပီအက်စ်ဂျီအသင်း ၂ နှစ် သက်တမ်းတိုးစာချုပ် ချုပ်ဆို
By အောင်ငြိမ်းသွေး 
ပဲရစ်၊ ဖေဖော်ဝါရီ ၁၁ ။          ။ ပြင်သစ်လိဂ် ထိပ်သီးကလပ် ပီအက်စ်ဂျီအသင်းသည် နည်းပြလောရင့်ဘလန့်ကို ၂၀၁၈ ခုနှစ်အထိ ၂ နှစ်သက်တမ်းတိုး စာချုပ် ချုပ်ဆိုလိုက်ပြီ ဖြစ်သည်။
အသက် ၅၀ အရွယ်ရှိ လောရင့်ဘလန့်သည် ပဲရစ်မြို့ခံအသင်းကို ၂၀၁၃ ခုနှစ်က စတင်ကိုင်တွယ်ခဲ့ပြီး ယခုနှစ်ရာသီအကုန်တွင် စာချုပ်သက်တမ်း ကုန်ဆုံးမည်ဖြစ်သည့်အတွက် ပီအက်စ်ဂျီအသင်းက စာချုပ်သစ်ချုပ်ဆိုလိုက်ခြင်း ဖြစ်သည်။
စာချုပ်သစ်ချုပ်ဆိုပြီးနောက်တွင် ဘလန့်က 'ကျွန်တော့်အပေါ်မှာ ယုံကြည်မှုရှိပြီး သစ္စာရှိတဲ့အတွက် အသင်းကို ကျေးဇူးတင်ကြောင်း ပြောလိုပါတယ်။
ဒီအသင်းကို စတင်ကိုင်တွယ်ခွင့်ရတဲ့ အချိန်ကတည်းက ဂုဏ်ယူခဲ့တာပါ။ ရည်ရွယ်ချက်ကြီးမားတဲ့ အသင်းမှာ အရည်အချင်းရှိတဲ့ ထိပ်တန်းကစားသမားတွေကို နည်းပြခွင့်ရလို့ ကျေနပ်မိပါတယ်။
ပီအက်စ်ဂျီအသင်းကို ပြင်သစ်ဘောလုံးလောကရဲ့ သံတမန်အဖြစ် ဆက်လက်ပြုလုပ်သွားနိုင်မယ်လို့ မျှော်လင့်ထားပါတယ်' ဟု ပြောသည်။
ဘလန့်သည် ပီအက်စ်ဂျီအသင်းကို ပြင်သစ်လိဂ်အမှတ်ပေးဖလား ၂ ကြိမ်၊ ရှုံးထွက်ဖလား တစ်ကြိမ်နှင့် လိဂ်ဖလားနှစ်ကြိမ် ရယူပေးထားသည်။
ဗိုလ်ချုပ်ကြေးရုပ်ဖွင့်ပွဲအထိမ်းအမှတ် မကွေးဒေသခံနှစ်ဦး ဂုဏ်ပြုလမ်းလျှောက်
By ဒေါင်းလူ 
မကွေး  ၊ ဖေဖော်ဝါရီ   ၁၁ ။             ။ ဗိုလ်ချုပ်အောင်ဆန်း၏(၁၀၁)နှစ်  ပြည့်မွေးနေ့အထိမ်းအမှတ် အဖြစ်၊ တောင်တွင်းကြီးမြို့၌ ဖွင့်လှစ်မည့် အာဇာနည်ရင်ပြင် နှင့် ဗိုလ်ချုပ်ကြေးရုပ်အား ဂုဏ်ပြုသည့် အနေဖြင့် မကွေးမြို့ခံနှစ်ဦးက မကွေးမြို့မှ တောင်တွင်းကြီးမြို့သို့ မိုင်(၅၀)ကျော်ခရီးကို ဖေဖော်ဝါရီ (၁၁)ရက်နေ့တွင် လမ်းလျှောက်ချီ တက်ခဲ့ကြသည်။
မကွေးမြို့ခံများဖြစ်ကြသော ဦးကျော်ကျော်သန်းနှင့်ဦးဝင်းထွန်းတို့သည် မကွေးမြို့ဗိုလ်ချုပ်ပန်းခြံမှ ဖေဖော်ဝါရီ ၁၁ ရက်နေ့၊နံနက် ၆ နာရီတွင် စတင်လမ်းလျှောက်ခဲ့ကြပြီး၊ အသစ်ဖွင့်လှစ်မည့်   တောင်တွင်းကြီးမြို့ရှိ အာဇာနည်ရင်ပြင်နှင့် ဗိုလ်ချုပ်ကြေးရုပ် အထိ ဂုဏ်ပြုလမ်းလျှောက်ကြမည်ဖြစ်သည်။
"""ဗိုလ်ချုပ်နှစ်(၁၀၀)ပြည့်တုန်းကလည်း မကွေးကနေ နတ်မောက်အထိဂုဏ်ပြုလမ်း လျှောက်ခဲ့တယ်။ အခုလည်း ဗိုလ်ချုပ်နှစ်(၁၀၁)ပြည့်မွေးနေ့မှာ မြန်မာနိုင်ငံလွတ်လပ်ရေးအတွက် အသက်စွန့်ဦးဆောင်ကြိုးပမ်းပေးခဲ့တဲ့ အာဇာနည်ကြီးတွေကို ဂုဏ်ပြုသောအားဖြင့် တောင်တွင်းအထိလမ်းလျှောက်ချီတက်ကြမှာပါ။ ပြည်သူတွေက လည်း အားပေးကြပါတယ်။"" - ဟု လမ်းလျှောက်ဂုဏ်ပြုသူ ဦးကျော်ကျော်သန်းက ပြောသည်။"
ကံပြား-နေပြည်တော်လမ်းဖောက်လုပ်စဉ်က အသိမ်းဆည်းခံတောင်သူများ မြေယာလျော်ကြေး မရသေး
By ဒေါင်းလူ 
မကွေး   ဖေဖော်ဝါရီ   ၁၀ ။         ။ ယခင် စစ်အစိုးရလက်ထက် ၂၀၀၀ပြည့်နှစ်က နေပြည်တော်-မြို့သစ်-ကံပြားလမ်းဖောက်လုပ်ရာတွင် မကွေးမြို့ နယ်လမ်းပိုင်းက အသိမ်းဆည်းခံမြေယာများအတွက်   ပြည်ထောင်စုတိုင်းဒေသကြီး ရံပုံငွေဖြင့် ဆောက်လုပ် ရေးဝန်ကြီးဌာနက လျှော်ပေးမည်ဟုဆိုသော်လည်း မရရှိသေးကြောင်း ဒေသခံတောင်သူများက ပြောကြားသည်။
၂၀၁၄-၂၀၁၅ ဘဏ္ဍာရေးနှစ်တွင်မမီပါက ၂၀၁၅-၂၀၁၆ ဘဏ္ဍာရေးနှစ်တွင် ပေးလျော်သွား မည်ဆိုသော်လည်း ယနေ့တိုင်မြေယာလျော်ကြေးမရရှိသေးကြောင်း ဒေသခံတောင်သူများထံမှ သိရသည်။
ယင်းနေပြည်တော်လမ်းမကြီးဖောက်လုပ်စဉ်က မကွေးမြို့နယ်အတွင်းမှ(၁၃)မိုင်ပါဝင်ခဲ့ပြီး၊ကံပြား၊ဘုရားပြို၊ခွေး တောက်စမ်း၊ကျစ်စုံပွေး၊ကျောင်းဆောင်၊ဘိုကုန်း၊သံဘိုလေးနှင့်ဖိုလေးလုံးကျေးရွာများမှ ယာမြေများသိမ်းဆည်း ခံခဲ့ရပြီး၊လမ်းဖောက်စဉ်က တောင်သူများအား လမ်းလုပ်သားအဖြစ်လုပ်အားပေးစေခိုင်းခံရမှုများ၊ ကြက်ဆူပင် အတင်းစိုက်ခိုင်းမှုများလည်းရှိခဲ့ကြောင်း  ဒေသခံများထံမှ သိရသည်။
ကံပြား-နေပြည်တော်လမ်းဖောက်လုပ်စဉ်က သိမ်းဆည်းခံခဲ့ရသော ယာမြေများအတွက် မြေယာလျော်ကြေး ပေးရန် အစီစဉ်ရှိမရှိ(ကြယ်ပွင့်မပြ)မေးခွန်းကို မကွေးတိုင်းဒေသကြီး၊မဲဆန္ဒနယ်အမှတ်(၁) အမျိုးသားလွှတ်တော် ကိုယ်စားလှယ် ဦးကြည်ထွန်းက (၂၀၁၄)ခုနှစ်၊ ဇူလိုင်လတွင် မေးမြန်းခဲ့ပြီး လျော်ကြေးငွေများကို ဆောက်လုပ် ရေးဝန်ကြီးဌာနမှ ပေးလျော်မည်ဖြစ်ကြောင်း၊ အမျိုးသားလွှတ်တော်ရုံးမှ ၂၀၁၄ ခုနှစ်၊ဇူလိုင် ၁၀ ရက်နေ့ ရက်စွဲ၊စာအမှတ် ၁၂/အမ(စည်းဝေး-၁)၂၀၁၄ ၂၀၆(၁၀)ဖြင့် ဆောက်လုပ်ရေးဝန်ကြီးဌာန ပြည်ထောင်စုဝန်ကြီး၏ ပူးတွဲပြောကြားချက် တွဲစာ(၂)စောင်နှင့် အတူ ဖြေကြားခဲ့သည်။
"ဖိုလေးလုံးကျေးရွာမှ အသိမ်းဆည်းခံတောင်သူ ဦးနိုင်လွင်က "" လမ်းဖောက်တဲ့အခါ စိုက်ပျိုးဖို့ပြင်ဆင်ထားတဲ့မြေယာတွေပေါ်မှာ အလံ တိုင်တွေစိုက်၊ဘူဒိုဇာနဲ့ထိုးပြီး လမ်းဖောက်တယ်။   ဒေသခံတွေလည်း နွားလှည်းတွေနဲ့မြေနီတိုက်ပြီး လမ်း လုပ်သားတွေလို လုပ်အားပေးစေခိုင်းခံခဲ့ရတယ်။ လမ်းဖောက်ပြီးတော့လည်း လမ်းမြေဝဲယာ ယာခင်းတွေထဲမှာ ကြက်ဆူပင်တွေ မစိုက်မနေရစိုက်ခိုင်းခဲ့တယ်။ မြေယာလျော်ကြေးတွေကိုလည်း တောင်သူတွေနဲ့ညှိနှိုင်းပြီး ပေးမယ်လို့တော့ ပြောတာပဲ။ ရွေးကောက်ပွဲမတိုင်ခင်ကာလက အထွေထွေအုပ်ချုပ်ရေးဦးစီးဌာန  ၊ ဆောက်လုပ်ရေးဦး စီးဌာနနဲ့ တာဝန်ရှိသူတွေ ရွာကိုလာပြီး၊ တောင်သူတွေနဲ့ တွေ့ခဲ့တယ်။ ၁ ဧကကို လျော်ကြေးငွေ (၈)သိန်းပေး မယ်ဆိုပြီး  လက်မှတ်တွေဘာတွေ ထိုးခိုင်းသွားတာပဲ။ ဒါပေမယ့် အခုချိန်ထိ ဘာလျော်ကြေးငွေမှ မရသေးဘူး။ တောင်သူတွေ အတော်နစ်နာနေပြီ။ လျော်ကြေးပေးဖို့ လွှတ်တော်မှာ ထပ်မံတင်ပြပေးဖို့ ဆက်လက်ကြိုးပမ်းသွားမယ် ""ဟု ပြောသည်။"
ဖိုလေးလုံးကျေးရွာတွင် ယာမြေဧက ၇၀ ကျော်အထိ အသိမ်းဆည်းခံရပြီး၊ အသိမ်းဆည်းခံတောင်သူ ၃၆ ဦးရှိ ကြောင်း၊ ၂၀၁၄ ခုနှစ်မှစ၍ သက်ဆိုင်ရာအဆင့်ဆင့်သို့ မြေယာလျော်ကြေးများ   တောင်းဆိုခဲ့ဖူးကြောင်း၊ မကွေး မြို့နယ် အခြားကျေးရွာများမှ အသိမ်းဆည်းခံတောင်သူများနှင့်ပူပေါင်း၍ ယာမြေလျော်ကြေးရရှိရန် တောင်းဆို ဆန္ဒထုတ်ဖော်ခဲ့ကြကြောင်း  ဒေသခံများ၏   ပြောကြားချက်အရ သိရသည်။
ဖမ်းဆီးခံကျောင်းသားအရေးတွင် ဒေါ်အောင်ဆန်းစုကြည် နှုတ်ဆိတ်နေမှုကို ဗကသ ဥက္ကဌကျော်ကိုကို ဝေဖန်
By မျိုးသူအောင် 
ရန်ကုန်၊ဖေဖော်ဝါရီ ၁၁ ။          ။ ဒေါ်အောင်ဆန်းစုကြည်အနေဖြင့် ဖမ်းဆီးခံကျောင်းသားများအရေးနှင့် ပတ်သက်၍ ကြားနေ နေခြင်းမှာ ဖိနှိပ် သူကိုအားပေးခြင်းနှင့်တူကြောင်း ဖေဖေါ်ဝါရီ ၁၁ ရက်နေ့က ရန်ကုန်တိုင်းတရား ကမာရွတ်တရားရုံးတွင် ရုံးထုတ်လစဉ် ဗမာနိုင်ငံလုံးဆိုင်ရာကျောင်းသားသမဂ္ဂများအဖွဲ့ချုပ် ဥက္ကဋ္ဌ ကိုကျော်ကိုကို က ပြောကြားလိုက်သည်။
""" သူဟာ တည်ငြိမ်အေးချမ်းရေးနဲ့ တရားဥပဒေစိုးမိုးရေးကော်မတီ ဥက္ကဋ္ဌတစ်ယောက်ဖြစ်ခဲ့တယ်။ အဲဒီ ကော်မတီရဲ့ ဥက္ကဋ္ဌတစ်ယောက်ဖြစ်တဲ့အတွက် ဘာလုပ်သင့် ဘာလုပ်ထိုက်တယ်ဆိုတာ သူအသိဆုံးဖြစ်တဲ့အတွက် ကျွန်တော်တို့က သူ့ကို ဆရာမလုပ်ချင်ပါဘူး။ ဒါပေမယ့် ပြောသင့် ပြောထိုက်တဲ့အချိန်မှာမပြောဘဲနေခြင်း ဟာ တစ်စုံတစ်ရာ အန္တရာယ်ရှိတယ်။ အကျပ်အတည်း ကြုံစဉ်ကာလမှာ ကြားနေတာက မကောင်းဘူးဗျ။ ဒါပဲ ကျွန်တော်ပြောချင်တယ်။ အကျပ်အတည်းကြုံစဉ်မှာ ကြားနေတာက ဖိနှိပ်သူကို အားပေးတာနဲ့တူတယ်""ဟု ကိုကျော်ကိုကိုက ပြောသည်။"
ကိုကျော်ကိုကို အပါအဝင် ဗကသအဖွဲ့ချုပ်အဖွဲ့ဝင် ကျောင်းသားများ၊ တကသအဖွဲ့ဝင်ကျောင်းသားများနှင့် ဝန်း ရံပြည်သူများမှာ အမျိုးသားပညာရေးဥပဒေ ကန့်ကွက်ဆန္ဒပြမှုကြောင့်   နိုင်ငံတော်အကြည်ညိုပျက်စေမှုပုဒ်မ-၅၀၅( ခ) ၊ လွှတ်လပ်စွာစီတန်းလှည့်လည်မှု စသည့် ပုဒ်မတို့ဖြင့် တရားစွဲဆိုခြင်းခံထား ကြရခြင်း ဖြစ်သည်။
ဒေါ်အောင်ဆန်းစုကြည်ဦးဆောင်သည့် အမျိုးသားဒီမိုကရေစီအဖွဲ့ချုပ်အနေဖြင့် ၂၀၁၅ ရွေးကောက်ပွဲတွင် အ နိုင်ရပါတီဖြစ်ပြီးအစိုးရသစ်လက်ထက်တွင် ၎င်းတို့ အပါအဝင်   နိုင်ငံရေးအကျဉ်းသားများနှင့်  ဖမ်းဆီးထိမ်းသိမ်းခြင်း ခံထားရသည့် အလုပ်သမားလယ်သမားများကို ခြွင်း ချက်မရှိ လွှတ်ပေးရန် တောင်းဆိုကြောင်းလည်း ၎င်းက ပြောသည်။
ဗကသအဖွဲ့ချုပ် ဥက္ကဋ္ဌ ကိုကျော်ကိုကိုနှင့် အမျိုးသားပညာရေး ဥပဒေ သပိတ်မှောက်ကျောင်းသားများ ဖြစ် သည့် ကိုနန္ဒာစစ်အောင်၊ ကိုမင်းသွေးသစ်၊ ကိုဂျိမ်း၊ မဖြိုးဖြိုးအောင်။ မပိုပိုနှင့် ဝန်းရံပြည်သူ ကိုဝင်းကျော့မှူး တို့ကို ကမာရွတ်တရားရုံးတွင် ပုဒ်မ(၁၈)ဖြင့် ရုံးထုတ်ခဲ့ခြင်းဖြစ်ပြီး ကမာရွတ်မြို့နယ် အမှတ်(၅)ရပ်ကွက် အုပ် ချုပ်ရေးမှူး ဦးတင်မြင့်ကို တရားလိုပြသက်သေအဖြစ် စစ်ဆေးခဲ့ခြင်း ဖြစ်သည်။
အပစ်အခတ်ရပ်စဲစာချုပ်မူကြမ်းလက်မှတ်ရေးထိုးရခြင်းမှာ နိုင်ငံရေးစစ်အရှိန်မြှင့်ခြင်းဖြစ်သည်ဟု ပဒိုမူတူးစေးဖိုးပြော
By ဖနိဒါ 
ချင်းမိုင်၊ဖေဖော်ဝါရီ ၁၁။            ။ အစိုးရနှင့် အပစ်အခတ် ရပ်စဲစာချုပ်မူကြမ်း(NCA)ကို လက်မှတ် ရေးထိုးခြင်းသည် ပြည်တွင်း စစ်ဖြစ်ပွား လာခဲ့ရသော အခြေခံ အကြောင်းတရားများကို အဖြေရှာခြင်းနှင့် နိုင်ငံရေး စစ်ပွဲကို အရှိန်မြင့်တင်နိုင်ရန် လုပ်ဆောင်ခြင်းဖြစ်ကြောင်း ယနေ့ကျရောက်သော ၆၈ ကြိမ်မြောက် ကရင်အမျိုးသားနေ့တွင် KNU ဥက္ကဌ ပဒိုမူတူးစေးဖိုး ပြောသည်။
ပြီးခဲ့သည့် ၂၀၁၅ ခုနှစ် အောက်တိုဘာလကတစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း (NCA) ကို လက်မှတ် ရေးထိုးခဲ့သော KNU ဥက္ကဌ ပဒိုမူတူးစေးဖိုးက ကရင်အမျိုးသားနေ့ မိန့်ခွန်းတွင် ထည့်သွင်းပြောကြားခြင်း ဖြစ်သည်။
“အပစ်အခတ် ရပ်စဲရေးသည် ကရင်အမျိုးသားတို့၏ နိုင်ငံရေး လှုပ်ရှားမှုများနှင့် နိုင်ငံရေး ရည်မှန်းချက်များကို ပစ်ပယ်ထားခြင်း မဟုတ်ပေ။ မိမိတို့ ကရင်အမျိုးသားများ၏ လိုလားတောင့် တချက်များနှင့် နိုင်ငံရေး ရပ်တည်ချက်များကို တွေ့ဆုံဆွေးနွေးပြီး ပြည်တွင်း စစ်ဖြစ်ပေါ်လာခဲ့ရသော အခြေခံအကြောင်း တရားများကို အဖြေရှာခြင်းပင် ဖြစ်ပါသည်။
သမိုင်းတလျှောက် ဖြတ်သန်းလာခဲ့သည့် အတွေ့အကြုံများနှင့် ပတ်ဝန်းကျင် အခြေအနေ အရပ်ရပ်ကို သုံးသပ်ခဲ့ကြပြီး မိမိတို့ အမျိုးသားတို့၏ မျော်မှန်းလျှက်ရှိသော နိုင်ငံရေး ရည်မှန်းချက်များကို ရရှိရန် လုပ်ဆောင်ခြင်းပင် ဖြစ်ပါသည်။ နိုင်ငံရေး စစ်ပွဲကို အရှိန်မြင့်တင်နိုင်ရန် လုပ်ဆောင်ခြင်းတစ်ရပ်ဖြစ်ပါသည်။”ဟု ဥက္ကဌ၏ မိန့်ခွန်းတွင် ပြောဆိုထားသည်။
နိုင်ငံရေးအရ တွေ့ဆုံဆွေးနွေးခြင်းသည် တဘက်နှင့်တဘက်ကို အနိုင်ရရေးအတွက် မဟုတ်ဘဲ ပဋိပက္ခများ ဖြစ်ပွားလျှက် ရှိနေကြသော နှစ်ဦးနှစ်ဖက်မှ လက်ခံနိုင်သည့် အဖြေမှန်တစ်ခုကို ရှာဖွေထုတ်ဖော်နေခြင်း ဖြစ်ကြောင်း၊ကရင်အမျိုးသားများအားလုံး စည်းလုံးညီညွတ်စွာဖြင့် ရဲရဲဝံ့ဝံ့ တိုက်ပွဲဝင်ကြရန် လိုအပ်ပြီး တိုက်ပွဲဝင်ခဲ့သော တိုင်းရင်းသားများနှင့်အတူ ပြည်သူလထူတစ်ရပ်လုံး ပူးပေါင်း၍ နိုင်ငံရေး စစ်မြေပြင်တွင် ကြိုးစားအားထုတ်ကြရန် တိုက်တွန်းထားသည်။
“ဥက္ကဌ မိန့်ခွန်းမှာ ကရင်မျိုးနွယ်စုတွေ နိုင်ငံရေးအင်အားစုတွေ ပေါ်ပေါက်လာတဲ့အခြေအနေနဲ့ရှေ့ဆောင်ရွက်ရမဲ့ အခြေအနေ ဖောြ်ပထားတယ်။ အခုလည်း တစ်နိုင်ငံလုံး အပစ်အခတ် ရပ်စဲရေး လုပ်ပြီးနောက်ပိုင်းမှာ ပြည်တွင်း ငြိမ်းချမ်းရေးရသေးတာ မဟုတ်ဘဲနဲ့ ရှေ့ဆက် လက်နက်ကိုင် ပဋိ့ပက္ခ ထိတွေ့မှုတွေ မရှိတော့ဘဲနဲ့ နောင်သောအချိန်ကာလမှ ပိုပြီးအထူးသတိထားရမဲ့ အကြောင်းတွေ တိုက်တွန်းထားတယ်”ဟု KNU တွဲဘက်အတွင်းရေးမှူး (၁) ပဒိုသောသီဘွဲ့က မဇ္ဈိမကို ပြောသည်။
လက်ရှိ အစိုးရ သစ်အနေဖြင့် ဒီမိုကရေစီနှင့် အမျိုးသားပြန်လည် သင့်မြတ်ရေး၊ ပြည်တွင်းငြိမ်းချမ်းရေး ရရှိရေး စွဲကိုင်ထားသည့် ရည်မှန်းချက် တစ်ခုရှိနေသဖြင့် တိုင်းရင်းသားများ အားလုံးအတွက် တစ်စုံတစ်ရာ အကျုးိရှိမည်ဟု မျော်လင့်ကြောင်း သူက ပြောဆိုသည်။
“တိုက်ပွဲဝင်ရင်းနဲ့ လက်ရှိ ကျနော်တို့က အန်စီအေ စာချုပ်တော့ ရရှိခဲ့တယ်။ အဲဒီလို ရရှိခဲ့တဲ့အပေါ်မှာ လက်ရှိ ပေါ်လာမယ့်အစိုးရ ကလည်းဘဲ ကျနော်တို့ လက်ခံထားတဲ့ ဒီအန်စီအေကို ဘယ်လို ဆက်ကိုင်မလဲ။ ဘယ်လို နည်းနာမျိုးနဲ့ ကရင်အမျိုး သားနဲ့သော်လည်းကောင်း၊ တခြားလက်နက်ကိုင်အဖွဲ့အစည်းနဲ့သော်လည်း အစိုးရက ဘယ်လို ဆက်သွယ်လာမလဲဆိုတာကိုတော့   စောင့်မျော်နေတာဘဲ”ဟု သူက ပြောသည်။
ယနေ့ကျရောက်သော ၆၈ ကြိမ်မြောက် ကရင်အမျိုးသားနေ့ အခမ်းအနားများကို KNU ဗဟိုဌာနချုပ် အပါအဝင် ခရိုင် ၇ ခုတွင် ဟောပြောပွဲ အခမ်းအနားများ ကျင်းပခဲ့ကြသလို၊ ရန်ကုန်နှင့် ကရင်ပြည်နယ် ဘအံ့မြို့တို့တွင်လည်း အထိမ်းအမှတ် အခမ်းအနားများ ကျင်းပခဲ့သည်ဟု သိရသည်။
အလားတူ ယနေ့ ကျရောက်သော ၆၈ ကြိမ်မြောက် ကရင်အမျိုးသားနေ့ကို ဂုဏ်ပြုသောအားဖြင့် အနယ်နယ် အရပ်ရပ်တွင် နေထိုင်နေသော ကရင် တိုင်းရင်းသား များအနေဖြင့် မိမိတို့၏ နေအိမ်များတွင် ကရင်အမျိုးသားအလံများ လွှင့်ထူရန်နှင့် ကရင်ရိုးရာ ဝတ်စုံများကို ဝတ်ဆင်ကြရန် KNU ဗဟိုဌာနချုပ်က စာထုတ်ပြန်ထားသည်။
RCSS အားစစ်ကူလာပေးသော မြန်မာတပ်မတော်နှင့် တအာင်းလွတ်မြောက်ရေးတပ်မတော်တို့ တိုက်ပွဲ ဖြစ်ပွား
By ဇော်ခမ်းဟိန်း 
ဖေဖော်ဝါရီ ၁၁ ။           ။ ရှမ်းပြည်ပြန်လည်ထူထောင်ရေးကောင်စီ (RCSS/SSA) နှင့် တအာင်းလွတ်မြောက်ရေးတပ်မတော် (TNLA) တို့ တိုက်ပွဲများဖြစ်ပွားနေရာ ယနေ့ RCSS ဖက်သို့ စစ်ကူလာပေးသော မြန်မာတပ်မတော်နှင့် တိုက်ပွဲဖြစ်ပွားခဲ့သည်ဟု PSLF/TNLA ဒုတိယဥက္ကဋ္ဌ ဗိုလ်မှူးကြီး တာဂျုတ်ဂျားက မဇ္ဈိမသို့ပြောသည်။
''ရင်ဆိုင်ထိတွေမှုတော့နေ့တိုင်းရှိနေတာဘဲ။ ဒီနေ့ နေ့လယ် RCSS ကိုကူဖို့ မိုင်းလုံဖက်ကတက်လာတဲ့ မြန်မာတပ်မတော်နဲ့ ကျွန်တော်တို့ရင်ဆိုင် တိုက်ပွဲဖြစ်တယ်။ အောက်ကတပ်ရင်းတွေက သတင်းပို့ တယ်။ ဘယ်တပ်ဆိုတာတော့အတိအကျ မသိသေးဘူး။'' ဟု၎င်းကဆိုသည်။
ပြီးခဲ့သည့်နှစ် နိုဝင်ဘာလမှ စ၍ RCSS နှင့် TNLA တို့အကြား နယ်မြေပိုင်ဆိုင်မှုအကြောင်းပြ၍ အကြိမ် ၂၀ ကျော် တိုက်ပွဲများဖြစ်ပွားခဲ့သည်။
တိုက်ပွဲများဖြစ်နေရသည့်အကြောင်းအား ဗိုလ်မှူးကြီး တာဂျုတ်ဂျားက ''အဓိက အရင်က RCSS ဆိုတာရွှေလီမြစ်တကြောအခွန်ကောက်တာ ခိုကပ်ဖက်ကမ်းပေါ့ ဒီလောက်တော့ရှိတယ်။ စီးပွားရေး လုပ်တဲ့အဖွဲ့ (၇၀၁) ဆိုတာခင်ဗျားတို့ကြားဖူးမှာပါ၊ နာမည်လောက်ဘဲရှိတာ။ NCA လဲထိုးပြီးရော အစိုးကသူတို့ကို မပစ်တာကို အခွင့်ကောင်းယူပြီး ကျွန်တော်တို့ဒေသကို အလုံးအရင်းနဲ့ တက်ပြီး နေရာယူတဲ့အပိုင်းတွေရှိတော့ ကျွန်တော်တို့လဲမတက်ပါနဲ့လို့အတန်တန်ပြောတယ်။ သူတို့က နားမထောင်ဘူး။ မီဒီယာထဲကျတို့ ကျွန်တော်တို့ အခွန်တောင်းတယ် လူသတ်တယ်လို့ သူတို့ လွှင့်တယ်။ တခါမှ အခွန်မတောင်းပါဘူး။ သူတို့တက်လာတော့ နှစ်ဖက်လက်နက်ကိုင် အဖွဲ့အစည်း ဆိုတော့ ပြဿနာတော့တက်မှာပေါ့။  သူတို့က ပအို့ဝ်နဲ့ဖြစ်ဖူးတာလဲရှိတယ်လေ။'' ဟုပြောကြားသည်။
ဖေဖော်ဝါရီ ၉ ရက်နေ့က ဘီဘီစီမြန်မာပိုင်းအစီအစဉ်မှ TNLA အဖွဲ့သည် သံဃာတစ်ပါးနှင့် ရွာသား (၇) ဦးအားသတ်ဖြတ်ခဲ့သည်ဟု ထုတ်လွှင့်မှုမှာမှားယွင်းကြောင်းနှင့် ပြန်လည်ပြင်ဆင်ပေးရန် တောင်းဆိုသည့်စာကို  PSLF/TNLA  အဖွဲ့က ယနေ့ရက်စွဲဖြင့်ပေးပို့ခဲ့သည်။
"ယခုဖြစ်စဉ်အား RCSS သို့ဆက်သွယ်မေးမြန်းရာ အဆက်အသွယ်မရသော်လည်း ရှမ်းပြည်ပြန် လည်ထူထောင်ရေးကောင်စီ RCSS/SSA ၏ ပြောခွင့်ရပုဂ္ဂိုလ် ဗိုလ်မှူးကြီး စိုင်းလှက ""အဲ့ဒီကိစ္စတော့ ကျနော်လည်း အတပ်မပြောနိုင်သေးပါဘူး၊ သူတို့ဘက်ကလည်း ဘာမှညှိနှိုင်းထားတာတွေ မရှိသေး ပါဘူးခင်ဗျ၊ အခုဖြစ်နေတဲ့ကိစ္စက TNLA ဘက်က စတိုက်တဲ့အတွက်ကြောင့်ပါ၊ ရှေ့တန်းတပ်မှူးတွေ အချင်းချင်း ညှိနှိုင်းရင်လည်းရပါတယ်၊ တိုက်ပွဲမဖြစ်စေချင်ဘူးဆိုရင် TNLA ဘက်က မတိုက်ဘူးဆိုရင် လည်း တိုက်ပွဲကဖြစ်စရာအကြောင်း မရှိဘူးပါဘူး'' ဟုပြီးခဲ့သည့်အပတ်က RFA သတင်းဌာနသို့ ပြောကြားထားသည်။"
လော့နော်ကျေးစုအုပ်စုအတွင်း ပြီးခဲ့သည့်ရက်ပိုင်းက တိုက်ပွဲများဖြစ်သောကြောင့် ပိန်လိုင်၊ မန်ဟန်၊ ပန်ကန်၊ နမ့်ကလောက် စသည့် ကျေးရွာ (၄) ရွာမှ ဒေသခံ ၁၅၀၀ ခန့် မိုင်းဝီးကျေးရွာတွင် ခိုလှုံနေကြပြီး  ပါခါးကျေးရွာက ဒေသခံ (၃၀၀) ခန့်မှာလည်း နေရပ်စွန့်ခွာထွက်ပြေးကြပြီး ကျောက်မဲမြို့နယ် ပန်ဆန်ကျေးရွာမှာ ခိုလှုံနေကြသည်ဟုသိရသည်။
ကျောက်စုပ်ယူခြင်းကြောင့် ကိုင်းကျွန်းနှင့် ကမ်းပါးပြိုသည်ကို ဒေသခံများ စိုးရိမ်နေ
By စံလင်းပိုင် 
ဘားအံ၊ ဖေဖော်ဝါရီ ၁၁။           ။ ဘားအံမြို့နယ်၊ ကျုံပိုက်ကျေးရွာနယ်နိမိတ် သံလွင်မြစ်ဘေး ယာကိုင်းကျွန်းအနီး ကပ်လျက်နေရာတွင် ကျောက်စုပ်ယူခြင်းကြောင့် ယာကိုင်းနှင့် ကျေးရွာလမ်းများ ပြိုမည်ကို စိုးရိမ်နေကြကြောင်း ဒေသခံများထံမှ သိရသည်။
ဒေသခံရွာသားများ ယာကိုင်းကျွန်းတွင် အသက်မွေးဝမ်းကြောင်းပြု ရာသီသီးနှံစိုက်ပျိုးလုပ်ကိုင်ခဲ့သည်မှာ အနှစ် ၂၀ နီးပါးကြာမြင့်ပြီဖြစ်ပြီး  ယခုလို ကျောက်စုပ်ယူခြင်းကြောင့် ရာသီ ကိုင်းကျွန်းပျောက်သွားမည်ကို စိုးရိမ်သောကြောင့် ကျောက်စုပ်ယူခြင်းကို ရပ်ပေးရန် ပြည်နယ်အစိုးရ အဖွဲ့ရုံးများနှင့် NLD ပါတီ ပြည်နယ်ဥက္ကဋ္ဌတို့ထံ တင်ပြ အကူအညီတောင်းခံထားကြောင်း သိရသည်။
“ကျွန်မတို့ ကိုင်းကျွန်းနားမှာ ကျောက်စုတ်တာ ရပ်ပေးဖို့ ကျေးရွာအုပ်ချုပ်ရေးမှူးနဲ့ ဆွေးနွေးတာ သုံးကြိမ်ရှိပြီ။ ရပ်ဆိုင်းပေးခြင်းမရှိဘဲ ရေအရင်းအမြစ်က ခွင့်ပြုချက်နဲ့ လုပ်တာ တိုင်ချင်တဲ့နေရာတိုင်လို့ အုပ်ချုပ်ရေးမှူး ဦးမွန်က ပြောလို့ အခုလို ဘားအံအစိုးရ အဖွဲ့ရုံးနဲ့ NLD ပြည်နယ် ဥက္ကဋ္ဌ တို့ကို တိုင်ထားတာပါ” ဟု ဒေသခံ ဒေါ်စမ်းသီတာဦးက ပြောသည်။
အဆိုပါ ကျုံပိုက်ကျေးရွာ အုပ်ချုပ်ရေးမှူးဖြစ်သူ ဦးမွန်က လက်ရှိလုပ်ဆောင်နေသည့် လုပ်ငန်းများသည် ရေအရင်းအမြစ်နှင့် အစိုးရအဖွဲ့မှ ခွင့်ပြုချက်ဖြင့် ပြုလုပ်နေခြင်းဖြစ်သည်ဟု ပြောသည်။
“ကျေးရွာဖွံ့ဖြိုးရေးအတွက် အရင်က တစ်လ သုံးသိန်းပေးတယ်။ အခု စက်လှေ တစ်စီးကို ငါးထောင်၊ တစ်သောင်းရတယ်။ ပုံမှန်တော့ မရှိဘူး။ ဒီက ရလာတဲ့ ငွေတွေနဲ့ ကျေးရွာ ဖွံ့ဖြိုးရေး လုပ်ထားပါတယ်” ဟု ကျေးရွာအုပ်ချုပ်ရေးမှူး ဦးမွန်က ပြောသည်။
အဆိုပါဒေသသို့ အမျိုးအသားဒီမိုကရေစီအဖွဲ့ချုပ် ကရင်ပြည်နယ် ဥက္ကဋ္ဌဖြစ်သူ ဒေါ်နန်းခင်ထွေးမြင့်က ကိုယ်တိုင် ကွင်းဆင်း စစ်ဆေးမှုများ ပြုလုပ်ခဲ့ပြီး ပညာရှင်များဖြင့် ဆွေးနွေးတိုင်ပင်ကာ အကောင်းဆုံးဖြစ်အောင် လုပ်ဆောင်ပေးသွားမည်ဟု ပြောသည်။
“ပြိုစပြုနေတာလည်း တွေ့ရတယ်။ ရွာသားတွေအနေနဲ့ စိုးရိမ်တာပေါ့။ ဒီကျွန်းမှာ ရာသီကိုင်းအလုပ်နဲ့ အသက်မွေးဝမ်းကြောင်း ပြုလာတာ အနှစ် ၂၀ နီးပါးရှိပြီဆိုတော့ ကျွန်းပျောက်သွားမှာကို စိုးရိမ်တာပေါ့” NLD ပြည်နယ် ဥက္ကဋ္ဌက ပြောသည်။
တိုင်းရင်းသားများ ချစ်ကြည်စွာ နေထိုင်ခြင်းသည် ဒို့တာဝန်အရေးသုံးပါး ပင်ဖြစ်သည်ဟု သမ္မတကြီးပြော
By မဇ္ဈိမ 
ဖေဖော်ဝါရီလ ၁၂ ရက် ။              ။ မြန်မာနိုင်ငံအတွင်း အတူနေကြသည့် တိုင်းရင်းသားအချင်းချင်း အပြန်အလှန်အသိအမှတ်ပြု လေးစားချစ်ကြည်စွာ နေထိုင်သွားခြင်းသည် ဒို့တာဝန်အရေး သုံးပါးကို ဆောင်ရွက်ခြင်းပင်ဖြစ်သည်ဟု သမ္မတ ဦးသိန်းစိန်က ၆၉ ကြိမ်မြောက် ပြည်ထောင်စုနေ့ အခမ်းအနားသဝဏ်လွှာတွင် ထည့်သွင်းဖော်ပြသည်။
"""တိုင်းရင်းသားအချင်းချင်း တစ်ဦး၏ ယဉ်ကျေးမှု ဓလေ့ထုံးစံကို တစ်ဦးက အလေးဂရုပြုခြင်း၊ တစ်ဦး၏ သမိုင်းကြောင်း အစဉ်အလာတို့ကို တစ်ဦးကလေးစားခြင်း၊ တစ်ဦး၏ ဘာသာစကားနှင့် စာပေကို တစ်ဦးက အသိအမှတ်ပြု လက်ခံခြင်းဖြင့် အပြန်အလှန်ဆက်ဆံနေထိုင်သွားကြမည်ဆိုလျှင် ချစ်ကြည်ရင်းနှီးမှု၊ နားလည်မှုများ ပိုမိုတိုးတက်ခိုင်မာလာမည်မှာ အမှန်ပင်ဖြစ်ပါသည်။"""
"""ထိုသို့ဆောင်ရွက်ခြင်းသည် ဒို့တာဝန်အရေး သုံးပါးတွင်ပါဝင်သည့် ပြည်ထောင်စုမပြိုကွဲရေးနှင့် အချုပ်အခြာအာဏာ တည်တံ့ခိုင်မြဲရေးတာဝန်ကို ဆောင်ရွက်ခြင်းဟု အလေးအနက်ခံယူထား ရမည်ဖြစ်ပါသည်။"" ဟု သဝဏ်လွှာ၌ ထည့်သွင်း ဖော်ပြထားသည်။"
တိုင်းရင်းသားစည်းလုံးညီညွတ်ရေးကို အခြေခံသော ပြည်ထောင်စုစိတ်ဓာတ်၊ ကိုလိုနီနယ်ချဲ့ဆန့်ကျင်ရေး စိတ်ဓာတ်တို့ သည် ပြည်ထောင်စုမြန်မာနိုင်ငံတော်ကြီးကို ရပ်တည်ရှင်သန်စေခဲ့သည့် အခြေခံအုတ်မြစ်များပင်ဖြစ်ပါသည်ဟုလည်း သမ္မတကြီးကထည့်သွင်းပြောဆိုသည်။
အမှိုက်ကောက်တာ တစ်ရက်ထဲ လုပ်ကြမှာလား
By မဇ္ဈိမ 
ရန်ကုန်တိုင်းဒေသကြီး၊ အနောက်ပိုင်းခရိုင်၊ လှိုင်မြို့နယ်မှာနေတဲ့ ဒေါ်ခင်လေးရီ ရေးလိုက်တဲ့ စာကို မဇ္ဈိမ စာဖတ်သူကဏ္ဍမှ လက်ခံ ရရှိခဲ့ပါတယ်။ သူ့စာထဲမှာ ရေးသားတဲ့ အကြောင်းအရာက တော့ အခုတလောမှာ စိုးရိမ်နေကြရတဲ့ ဇီကာရောဂါနဲ့ ပတ်သက်ပြီး ရေးသားထားတာ ဖြစ်ပါတယ်။
သူဟာ ရန်ကုန်တက္ကသိုလ်က ဘွဲ့ရပြီးပေမယ့် အလုပ်မဝင်ခဲ့ဘဲ အိမ်ထောင်မှု ထိန်းသိမ်းတဲ့ အိမ်ရှင်မပဲ လုပ်ခဲ့သူဖြစ်တယ်လို့ ဆိုပါတယ်။ သူ့ရဲ့ သားသမီးတွေရဲ့ ကျန်းမာရေးနဲ့ ပတ်သက်ပြီး အမြဲ ဂရုစိုက်ခဲ့သလို လက်လှမ်းမိရာ စာပေနဲ့ရေဒီယို၊ ရုပ်မြင်သံကြားများမှရတဲ့ ဗဟုသုတတွေနဲ့လည်း ပြုစုစောင့်ရှောက် ခဲ့တယ်လို့ ပြောပါတယ်။
အရင်က မိဘတွေမှာ ကလေးတွေ သွေးလွန်တုပ်ကွေ ဖြစ်မှာကို အမြဲ ပူပန်စိုးရိမ်ခဲ့ရသလို အခု အသစ်ပေါ်လာတဲ့ ဇီကာဗိုင်းရပ်ရောဂါ ဖြစ်လာမှာကို အလားတူ ခံစားနေကြရပါပြီ။ မြန်မာနိုင်ငံရဲ့ အိမ်နီးချင်း နိုင်ငံအချို့မှာ ရောက်ရှိနေတယ်လို့ သတင်းစာတွေမှာ ဖတ်ရတော့ မြန်မာနိုင်ငံအနေနဲ့ ကြိုတင် ကာကွယ်ကြရမှာ ဟန်ပြမဟုတ်ဘဲ တနိုင်ငံလုံး အမျိုးသားရေး လှုပ်ရှားမှု အနေနဲ့ ပြုလုပ်ပေး စေချင်ပါတယ်။
ဘာလို့လဲဆိုတော့ ဒီရောဂါဟာ ခြင်ကနေတစ်ဆင့် ကူးစက်တာဖြစ်တဲ့အတွက် ခြင်နှိမ်နင်းရေးကို လူထုလှုပ်ရှားမှုအဖြစ် ရက်သတ္တပတ် ဆောင်ရွက်ရုံမဟုတ်ဘဲ တစ်နှစ်ပတ်လုံး အမြဲ တမ်း လုပ်ဆောင်စေချင်ပါတယ်လို့ ရေးပါတယ်။
မိမိတို့အိမ်တွေမှာ ခြင်ပေါက်နိုင်တဲ့ ဘုရားပန်းအိုး၊ ရေစည်ရေအိုးနဲ့ ရေဝပ်နိုင်တဲ့ နေရာတွေကို တစ်အိမ်ချင်း လုပ်ရင် ဖြစ်ပေမယ့် လမ်းတွေ၊ ရပ်ကွက်တွေထဲမှာ ခြင်ပေါက်ဖွားနိုင်တဲ့ ချုံနွယ်ပိတ် ပေါင်းတွေ ရေအိုင်တွေကို စည်ပင်တစ်ခုထဲနဲ့ ရှင်းဖို့ဆိုတာ မဖြစ်နိုင်ပါဘူး။
တပ်မတော်အရာရှိ (ငြိမ်း) များကို ပြည်ထဲရေးနှင့် ရွေးကောက်ပွဲကော်မရှင်တွင် အများဆုံးပြောင်းရွှေ့ ခန့်အပ်ခဲ့
By နေသာ 
နေပြည်တော်၊ဖေဖော်ဝါရီ ၁၂ ။            ။ တပ်မတော်သားအရာရှိ အငြိမ်းစားများကို ပြီးခဲ့သည့် နှစ်နှစ်ခွဲကာလအတွင်း ဝန်ကြီးဌာန အဖွဲ့အစည်း ၄၀ သို့ ပြောင်းရွှေခန့်ထား ခဲ့ပြီး ပြည်ထောင်စုရွေးကောက်ပွဲကော်မရှင် နှင့် ပြည်ထဲရေးဝန်ကြီးဌာနတွင် အများဆုံးခန့်အပ်ခဲ့ကြောင်းသိရသည်။
ပထမအကြိမ်ပြည်သူ့လွှတ်တော်အစည်းအဝေးတွင် မြေပုံမဲဆန္ဒနယ်မှ ပြည်သူ့လွှတ်တော်ကိုယ်စားလှယ်ဦးဖေသန်း၏ ခန့်အပ်ခဲ့ပြီးသော တပ်မတော်အရာရှိ (အငြိမ်းစား) များ၏ အရေအတွက်ကို ခန့်အပ်ခဲ့သည့် ဝန်ကြီးဌာန ၊ ဦးစီးဌာန အလိုက်သိရှိလိုခြင်း နှင့် စပ်လျဉ်းသည့်မေးခွန်းကို ပြည်ထောင်စုဝန်ရာထူးဝန်အဖွဲ့ဥက္ကဌ ဦးကျော်သူ ဖေဖော်ဝါရီလ ၅ ရက်နေ့က ပြန်လည်ဖြေကြားရာတွင် ထည့်သွင်းပြောကြားခဲ့ခြင်းဖြစ်သည်။
“ ယနေ့အချိန်ထိ နှစ်နှစ်ခွဲကာလအတွင်း ဝန်ကြီးဌာနနှင့် အဖွဲ့အစည်း (၄၀) ခုသို့စုစုပေါင်း တပ်မတော်အရာရှိ (၅၄၁) ဦးကို ဌာနပြောင်းရွှေ့တာဝန်ထမ်းဆောင်နိုင်ရေး စီစစ်ညှိနှိုင်း တင်ပြဆောင်ရွက်ပေး ခဲ့ပါသည် ” ဟု ဦးကျော်သူ ၏ ဖြေကြားချက်တွင် ပါရှိသည်။
ရှေ့တန်းတွင် တာဝန်ထမ်းဆောင်ရင်း ကိုယ်အင်္ဂါ အစိတ်အပိုင်းများ ထိခိုက်ဒဏ်ရာရရှိခဲ့သော တပ်မတော်အရာရှိများ၏ ကျန်းမာရေးအခြေအနေ ၊၊ ပညာအရည်အချင်း နှင့် အကျင့်စာရိတ္တ ကောင်းမွန်မှု အပေါ်မူတည်၍ သင့်တော့်မည့် ဝန်ကြီးဌာနတွင် တာဝန်ထမ်းဆောင်ရန် ပြည်ထောင်စုရာထူးဝန်အဖွဲ့နှင့် ပြည်ထောင်စုအစိုးရအဖွဲ့ရုံး ပူးပေါင်း၍ သက်ဆိုင်ရာဝန်ကြီးဌာနများသို့ ပြောင်းရွှေ့ခန့် ထားပေးနေခြင်းဖြစ်သည်ဟု ၎င်းကဆိုသည်။
ခန့်အပ်ခဲ့သည့် တပ်မတော် အရာရှိ (ငြိမ်း)၅၄၁ ဦးအနက် ပြည်ထဲရေးဝန်ကြီးဌာနတွင် တပ်မတော်သားအရာရှိ (ငြိမ်း) ၁၈၄ ဦး ၊ ပြည်ထောင်စုရွေးကောက်ပွဲကော်မရှင်ရုံးတွင် တပ်မတော်သားအရာရှိငြိမ်း ၁၀၄ ဦး နှင့် နေပြည်တော် စည်ပင်သာယာရေးကော်မတီတွင် ၂၆ ဦးဖြင့် အများဆုံး ခန့်အပ်ခဲ့ခြင်းဖြစ်သည်။
ဝန်ကြီးဌာန နှင့် ဦးစီးဌာန အဖွဲ့အစည်း ၄၀ သို့ ဌာနပြောင်းရွှေ့ တာဝန်ထမ်းဆောင်စေခဲ့သည့် တပ်မတော် အရာရှိ (ငြိမ်း) များခန့်ထားမှုအနက် ဌာနတစ်ခုချင်းစီတွင် အနည်းဆုံး ၁ ဦး မှ အများဆုံး ၁၈၄ ဦးခန့်အပ်ခဲ့သည်။
မီးဘေးသင့်ပြည်သူ့များထောက်ပံ့စရင်းတွင် ဂဏန်းဒိုင် ၃၇ ဦးမပါ၍ အခက်အခဲကြံု
By စည်သူမောင်မောင် 
ပုသိမ်၊ဖေဖော်ဝါရီ ၁၂ ။          ။ လပွတ္တာမြို့၊မီးဘေးသင့်သူများ ထောက်ပံ့မှုစရင်းတွင် ဧည့်စရင်းဖြင့်နေထိုင်သည့် ဂဏန်းဒိုင်  ၃၇ဦးမှာ ပါဝင်ခြင်းမရှိသည့်အတွက် အခက်အခဲများ ကြုံတွေ့နေရကြောင်း သိရသည်။
"""ကျွန်တော်ကို နစ်နာသူများ စာရင်းမှာထည့်ခံရတယ်၊ပြီးတော့ ဘာအထောက်အပံမှ မရဘူး၊ဂဏန်းလုပ်ငန်းအဖွဲ့တွေက ထောက်ခံပေးတယ်၊နိုင်ငံတော် အခွန်ဆောင်ပြီးလုပ်နေတယ်၊ဒိုင်မှာ မအိပ်လို ဆုံးရှုံးမှုနည်းပါးတယ်ဆိုပြီး၊ အဖွဲ့အစည်းအား လုံးဖြုတ်ချ ထားတယ်၊ လက်ရှိ အနေအထားမှာ ကမ်းနားမှာ ဒိုင်ခန်းအကွက်တွေပေးရင် အဌားစာရင်းသူတွေပေးမယ် ဆိုတော့ နစ်နာသူစာရင်းထဲမှာဖြစ်တယ် ကျွန်တော်တို့မရဘူး""ဟု စည်သူဂဏန်းဒိုင်မှ ဦးစည်သူ ကပြောသည်။"
"လပွတ္တာမြို့နယ် ဂဏန်းလုပ်ငန်းရှင်များဥက္ကဋ္ဌက လည်း ပြန်လည်ထူထောင်ရေးအတွက်"" လုပ်ငန်းတွေ ပြန်လည်ထူထောင်ဖို့ငွေကြေး လိုအပ်ပါတယ်၊ အခန်းဌားလုပ်နေတဲ့ သူတွေကို သောင်းထွန်းမြေ မှာ နေရာရရှိရေး ဝန်ကြီးချုပ်တင်ပြထားတယ်၊ တိုင်းအစိုးရက မြေပြင်အခြေအနေကို ကြည့်ပြီးအမြန်အကောင်အထည်ဖော်ပေးစေချင်တယ်။ကြာရင် ဇာတ်မျောသွားရင် အားလုံးရေရှည် ဒုက္ခရောက်မှာပါ"" ဟုပြောသည်။"
ဂုတ်ထိပ်တံတားကို ပြည်တွင်း/ပြည်ပခရီးသွားများ လေ့လာနိုင်ရန် စင်းလုံးငှား အစီအစဉ် စတင်
By အောင်ကိုဦး 
မန္တလေး၊ ဖေဖော်ဝါရီ ၁၂ ။ ။ သမိုင်းဝင်ဂုတ်ထိပ်တံတားကြီးအား ပြည်တွင်း/ပြည်ပခရီးသွားများ လာရောက်ကြည့်ရှု့လေ့လာနိုင်ရေးအတွက် ခရီးသည် ၂၀ ဦး စီးနင်းနိုင်သည့် သံလမ်းပြေးယာဉ် Rail Gang Car (RHC) နှင့် ခရီးသည် ၅၀ စီးနင်းနိုင်သည့် Rail Bus Engine (RBE) တို့ကို မြန်မာ့မီးရထားမှ စင်းလုံးငှားရမ်းပေးလျက်ရှိသည်ဟု မြန်မာ့မီးရထား(နေပြည်တော်)မှ ဒုတိယအထွေထွေမန်နေဂျာ ဦးကျော်ကျော်မျိုးက ဖေဖော်ဝါရီလ ၁၂ ရက်၊ နံနက် ၁၀ နာရီတွင် မန္တလေးဘူတာကြီး၊ နားနေဆောင်တွင် ပြုလုပ်သည့် သတင်းစာရှင်းလင်းပွဲတွင်ပြောသည်။
"""ကျွန်တော်တို့အနေနဲ့က လာရောက်လေ့လာတဲ့သူတွေကို အန္တရာယ်ကင်းကင်းနဲ့ သဘာဝအလှတွေကို လေ့လာနိုင်အောင်လို့ အခုလို စင်းလုံးငှားတွေစီစဉ်ရတာဖြစ်ပါတယ်။ ဒီလိုလုပ်နေတာတွေကို ပြည်သူလူထုအနေနဲ့ ကျယ်ကျယ်ပြန့်ပြန့်သိရှိအောင် သတင်စာရှင်းလင်းပွဲလုပ်တာပါ။"" ဟု ဦးကျော်ကျော်မျိုးက ပြောသည်။"
ထိုသို့ ငှားရမ်းစီးနင်းလေ့လာလိုသူများသည် အမှတ်(၃)တိုင်း၊ မန္တလေးရုံး(ဘူတာကြီး)နှင့် မြန်မာ့မီးရထားရုံးချုပ်တို့တွင် ဆက်သွယ်ငှားရမ်းနိုင်သည်ဟုလည်း ဦးကျော်ကျော်မျိုး ကဆိုသည်။
လူတစ်ဦးလျင် ၅၀၀၀ကျပ် နှုန်းကောက်ခံ၍ နောင်ချိုဘူတာ (သို့မဟုတ်) နောင်ပိန်ဘူတာမှ စတင်ထွက်ခွာပေးမှာဖြစ်ပြီး ဂုတ်ထိပ်တံတားပေါ်မှ ဖြတ်သန်းမောင်းနှင်လျက် တံတားကြီး တစ်ဖက်တစ်ချက်စီတွင် ၁၀ မိနစ် ရပ်တန့်ပေးသွားမည်ဖြစ်သည်။
"""နောင်ချိုဘက်က စီးမယ့်သူကို နောင်ချိုဘူတာက ထွက်ပေးမယ်။ နောင်ပိန်ဘက်စီးမယ့်သူကို နောင်ပိန်ဘက်က ထွက်ပေးမယ်။ သတ်မှတ်လူဦးရေတော့ပြည့်ရမယ်။ ပြီးတော့ တံတားထိပ်မှာ ခဏ ၁၀ မိနစ်လောက်ရပ်ပေးမယ်။ တံတားပေါ်တော့မဆင်းရဘူး။ရထားပေါ်ကပဲ လေ့လာရမယ်။ ဒါကိုတော့လိုက်နာရပါမယ်။""ဟု ဦးကျော်ကျော်မျိုးကပြောသည်။"
လာရောက်လေ့လာသူအများစုသည် ဂုတ်ထိပ်တံတားပေါ်သို့ ဖြတ်သန်းလမ်းလျောက်လေ့လာမှုများ ပြုလုပ်လျက်ရှိသည်။ ထိုသို့ လမ်းလျောက်လေ့လာခြင်းသည် အန္တရာယ်ဖြစ်စေနိုင်သောကြောင့် ဖြတ်သန်းလမ်းလျောက်ခွင့်ကို မြန်မာ့မီးရထားမှ လုံးဝ ပိတ်လိုက်သည်ဟု ဦးကျော်ကျော်မျိုးကဆိုသည်။
"""တံတားပေါ်ကို လုံးဝဖြတ်လျောက်ခွင့် ပိတ်လိုက်ပြီ။ ဒီလိုပိတ်လိုက်လို့ အခုလို စင်းလုံးဌားတွေစီစဉ်လိုက်တာပါ။""ဟု ဦးကျော်ကျော်မျိုးကပြောသည်။"
တမလန်းသစ်များအား နွားလှည်းဖြင့် သယ်ဆောင်သူ ၆ ဦးအား ဖမ်းဆီး
By မာန်ဇာမြေမွန် 
မုံရွာ၊ ဖေဖော်ဝါရီ ၁၂ ။ ။ စစ်ကိုင်းတိုင်းဒေသကြီး၊ ဗန်းမောက်မြို့နယ်တွင် တမလန်းသစ်များအား နွားလှည်းဖြင့် သယ်ဆောင်လာသူများအား ဖေဖော်ဝါရီ ၁၁ ရက်က ဖမ်းဆီးခဲ့ကြောင်း တိုင်းဒေသကြီး ရဲတပ်ဖွဲ့မှူးရုံးမှ သိရသည်။
ဗန်းမောက်မြို့နယ် ပေကုန်းရွာအနောက်ဘက် (၁)ဖာလုံ ခန့် အကွာ တောစပ်တွင် နွားလှည်း ၄စီး နှင့် လူ၅ဦးမှ တမလန်းသစ်တုံး ၇တုံးကို နွားလှည်းဖြင့် သယ်ဆောင်လာသည့်အတွက် စစ်ဆေးကြည့်ရာ အဆိုပါ တမလန်းသစ်များ၏ ပိုင်ရှင်မှာ ပေကုန်းရွာနေ အောင်သူဆိုသူဖြစ်ကြောင်း သိရှိရသဖြင့် သွားရောက်ဖမ်းဆီး စစ်ဆေးခဲ့သည်။
ချင်းမိုင်တွင်ပြုလုပ်မည့် UNFC ထိပ်သီးအစည်းအဝေးတွင် RCSS နှင့်TNLA ကိစ္စဆွေးနွေးမည်
By ဖနိဒါ 
ချင်းမိုင်၊ဖေဖော်ဝါရီ ၁၂ ။ ။ ထိုင်းနိုင်ငံ ချင်းမိုင်မြို့တွင် ဖေဖော်ဝါရီ ၁၈ရက်နေ့ ၌ ငြိမ်းချမ်းရေး ဆွေးနွေးနိုင်ရန်အတွက် ကြိုတင်ပြင်ဆင်သော ညီညွတ်သော တိုင်းရင်းသားလူမျိုးများ ဖက်ဒရယ် ကောင်စီ(UNFC) ထိပ်သီးအစည်းအဝေးတွင် RCSS နှင့်TNLA ကိစ္စဆွေးနွေးမည် ဖြစ်ကြောင်း UNFC ၏ ဒု-ဥက္ကဌ နိုင်ဟံသာ က ပြောသည်။
ရှမ်းပြည်နယ်မြောက်ပိုင်းအတွင်း တအာင်းအမျိုုးသားလွတ်မြောက်ရေးတပ်မတော်(TNLA)နှင့် ရှမ်းပြည်ပြန်လည်ထူထောင်ရေးကောင်စီ(RCSS/SSA)တို့ လက်ရှိ တိုက်ပွဲဖြစ်ပွားနေမှုအပေါ် ဆွေးနွေး ညှိနှိုင်းပေးနိုင်ရေးနှင့် ပတ်သက်၍ လည်း ဆွေးနွေးသွားမည် ဖြစ်ကြောင်း သူက ပြောသည်။
"""တစ်နိုင်ငံလုံးပစ်ခတ်ရပ်စဲရေးနဲ့ ငြိမ်းချမ်းရေးကိစ္စတွေကို ဆွေးနွေးဖို့ ရှိတယ်။ ရှေ့လုပ်ငန်းစဉ်အတွက် အန်ကယ်တို့ ဘာဘဲဖြစ်ဖြစ် လာမဲ့အစိုးရ သစ်တက်လာရင် အဲဒီမှာ နိုင်ငံရေးအရ ဆွေးနွေးသွားဖို့ လိုအပ်တဲ့ ပြင်ဆင်မှုတွေ လုပ်ထားနိုင်ဖို့ပေါ့။ ပလောင်နဲ့ အာစီအက်စ်အက်စ် ကိစ္စတွေကိုလည်း ဆွေးနွေးမယ်”ဟု နိုင်ဟံသာက ပြောသည်။"
လတ်တလောတွင် UNFC အနေဖြင့် TNLA နှင့် RCSS တို့ နှစ်ဖက် ခေါင်းဆောင်များတွေ့ဆုံဆွေးနွေးနိုင်ရေးအတွက် ညှိနှိုင်းနေသော်လည်း အဆင်မပြေသေးကြောင်း သူက ပြောသည်။
“အဲဒီ ကိစ္စကိုလည်း နည်းလမ်းရှာမှာပါ။ အန်ကယ်တို့က သူတို့ နှစ်ဖက် ထိပ်သီး ခေါင်းဆောင်တွေ တွေ့ဆုံနိုင်ဖို့ ရည်ရွယ်ထားတယ်။ ဒါပေမဲ့ ပလောင်ဘက်ကလောလောဆယ်သူတို့က တောင်ဘက်မှာ မရှိဘူး။ သူတို့က မြောက်ပိုင်းမှာ ခရီးလွန်နေတာလေ ပြန်မရောက်နိုင် သေးတော့ မစီစဉ်ပေးနိုင်ဘူး ဖြစ်နေတယ်”ဟု သူက ဆိုသည်။
လက်ရှိ RCSS နှင့် တိုက်ပွဲ ဖြစ်ပွားနေမှုအား နှစ်ဖက်ခေါင်းဆောင်များအကြား တွေ့ဆုံဖြေရှင်းရန် အတွက် TNLA က UNFC ထံသို့ စာဖြင့် အကြောင်းကြားခဲ့သော်လည်း လက်ရှိ နှစ်ဖက် တိုက်ပွဲဖြစ်ပွားနေ သဖြင့် TNLA ခေါင်းခေါင်းဆောင် များ ခရီးသွားလာရန် အခက်အခဲ ရှိနေသည်ဟု TNLA၏ အထွေထွေ အတွင်းရေးမှူး ဗိုလ်မှူးကြီး မိုင်ဖုန်းကျော်က ပြောသည်။
ယနေ့ ဖေဖော်ဝါရီ ၁၂ ရက်တွင်လည်း ကျောက်မဲမြို့နယ်နှင့် မိုးကုတ်မြို့နယ်အကြား ညောင်မောင်း၊ ပေါင်းဆန် ကျေးရွာများနှင့် မိုင်းလုံမြို့နယ်ခွဲရှိ သုံးနေရာတွင် TNLA တပ်နှင့် RCSS နှင့် အစိုးရ စစ်တပ်ဖွဲ့ တို့ တိုက်ပွဲ ပြင်းပြင်းထန်ထန် ဖြစ်ပွားနေဆဲ ဖြစ်ပြီး ၎င်းနေရာတွင် ယနေ့ထိ ၄ ရက်ကြာ တိုက်ပွဲ ဖြစ်ပွားနေပြီ ဖြစ်ကြောင်း ဗိုလ်မှူးကြီး မိုင်ဖုန်းကျော်က ပြောသည်။
အစိုးရသစ်နှင့် ငြိမ်းချမ်းရေးဆွေးနွေရန်အတွက် ပြီးခဲ့သည့် ၂၀၁၅ ခုနှစ် ဒီဇင်ဘာလက ကျင်းပသော နှစ်ပတ်လည် မျက်နှာစုံညီ အစည်းအဝေးတွင်UNFC မှ ၉ ဦးပါဝင်သော “နိုင်ငံရေးဆိုင်ရာ ညှိနှိုင်းဖြေရှင်းရေး ကော်မတီ”ကို ဖွဲ့စည်းခဲ့သည်။
ယင်းအစည်းအဝေးမှ UNFC အဖွဲ့ဝင် ၁၁ ဖွဲ့ရှိရာမှ အစိုးရနှင့် NCA လက်မှတ်ရေးထိုးလိုက်သော ပအိုဝ့်အမျိုးသား လွတ်မြောက်ရေး အဖွဲ့ချုပ် (PNLO)နှင့် ချင်းအမျိုးသားတပ်ဦး (CNF) တို့ကို အဖွဲ့ဝင်အဖြစ်မှ ယာယီ ရပ်ဆိုင်းကြောင်း ဆုံးဖြတ်ခဲ့သည်။
အမေရိကန်-အာဆီယံ ထိပ်သီးအစည်းအဝေး သမ္မတဦးသိန်းစိန် တက်ရောက်မည်မဟုတ်
By ဘန်ကောက်ပို့စ် 
လာမည့်သီတင်းပတ်အတွင်း ကယ်လီဖိုးနီးယား၌ ကျင်းပရန်ရှိသည့် အမေရိကန်-အာဆီယံထိပ်သီးအစည်းအဝေး တက်ရောက်မည့်ခရီးစဉ်ကို မြန်မာနိုင်ငံ လက်ရှိသမ္မတဦးသိန်းစိန်က   နောက်ဆုံးရက် နီးလာချိန်တွင် ပယ်ဖျက်လိုက်ကြောင်း သမ္မတရုံးက ဖေဖော်ဝါရီ ၁၁ ရက်နှောင်းပိုင်းက ပြောကြားသော်လည်း ယင်းဆုံးဖြတ်ချက်နှင့် ပတ်သက်ပြီး တစ်စုံတစ်ရာ အကျိုးအကြောင်း ပြောဆိုခြင်းမရှိပေ။
အဆိုပါထိပ်သီးညီလာခံသို့ မြန်မာဖက်မှ တက်ရောက်မည်နှင့် ပတ်သက်ပြီး ယခင်က တရားဝင်ပြောဆိုထားခြင်းမရှိသော်လည်း ယင်းအစည်းအဝေးတွင် သမ္မတဦးသိန်းစိန်အနေဖြင့် အမေရိကန်သမ္မတ အိုဘားမားနှင့် အာဆီယံခေါင်းဆောင်များကြားတွင် ၎င်း၏ ပြုပြင်ပြောင်းလဲရေးဆောင်ရွက်ချက်များနှင့် ပတ်သက်ပြီး အထင်အရှားဖြစ်စေနိုင်မည့် နောက်ဆုံးအခွင့်အရေးတစ်ရပ်ဖြစ်သည်ဟု သုတေသီများက မျှော်လင့်ခဲ့ကြသည်။
"""ဒုတိယသမ္မတဦးဉာဏ်ထွန်းက သမ္မတကြီးကိုယ်စား အမေရိကန်သို့ အစည်းအဝေးသွားတက်မှာဖြစ်ပါတယ်။""ဟု သမ္မတရုံးက ကြေညာသည်။"
"""သမ္မတကြီးဦးသိန်းစိန်မှာ အခြားကိစ္စရပ်တွေရှိနေတာကြောင့် အမေရိကန်သို့ သွားရောက်နိုင်မှာမဟုတ်ပါ။ ကျွန်တော်တို့ ဒီလောက်ပဲ ပြောနိုင်ပါတယ်။""ဟု သမ္မတရုံး ညွန်ကြားရေးမှူး ဦးဇော်ဌေးက တယ်လီဖုန်းကတစ်ဆင့် ဖြေကြားခဲ့သည်။"
မြန်မာ့လူငယ်တွေကို ဗိုလ်ချုပ်အောင်ဆန်းလိုဖြစ်စေချင်တဲ့ ဒေါ်အောင်ဆန်းစုကြည်
By မင်းမင်း 
နေပြည်တော်(ဖေဖော်ဝါရီ၊ ၁၃)။ ။ ၂၀၁၆ခုနှစ်၊ ဖေဖော်ဝါရီ ၁၃ရက်နေ့တွင်ကျရောက်သော ဗိုလ်ချုပ်အောင်ဆန်း၏ ၁၀၁နှစ်ပြည့်မွေးနေ့တွင် နိုင်ငံအဝှမ်းတွင် ဗိုလ်ချုပ်အောင်ဆန်းကို အောက်မေ့သတိရသောအားဖြင့် ဗိုလ်ချုပ်အထိမ်းအမှတ်ကဗျာရွတ်ပွဲများ၊ အခမ်းအနားများ ပြုလုပ်ခဲ့ကြသလို ဗိုလ်ချုပ်အောင်ဆန်း၏ သမီးဖြစ်သူ ဒေါ်အောင်ဆန်းစုကြည်ကလည်း ဖခင်အတွက် ကိုရင်လေးများနှင့် သံဃာတော်တို့ကို နေ့ဆွမ်းကပ်လှူခဲ့သည်။
ဖေဖော်ဝါရီ ၁၃ရက်နေ့သည် ဗိုလ်ချုပ်အောင်ဆန်း၏ မွေးနေ့ဖြစ်သလို ကလေးများနေ့လည်းဖြစ်သောကြောင့် ကိုရင်လေးများကို ဆွမ်းကပ်လှူခြင်းဖြစ်သည်ဟု ဒေါ်အောင်ဆန်းစုကြည်က ပြောသည်။
"""ဖေဖေ့မွေးနေ့ကလည်း ကလေးများနေ့ဆိုတော့ ကိုရင်လေးတွေကို ဆွမ်းကပ်တာပါ။ အင်မတန်မှ ကြည်နူးစရာကောင်းပါတယ်"" ဟု ဒေါ်အောင်ဆန်းစုကြည်က ဆိုသည်။"
ဖေဖော်ဝါရီ ၁၃ရက်၊ နံနက် ၁၀နာရီအချိန်တွင် ကိုရင် ၁၅ပါးနှင့် သံဃာတော်တစ်ပါးအား နေပြည်တော်၊ ဥတ္တရသီရိမြို့နယ်ရှိ သူမနေထိုင်ရာ နှင်းဆီစံအိမ်တွင် ဒေါ်အောင်ဆန်းစုကြည်က နေ့ဆွမ်းကပ်လှူခဲ့ခြင်းလည်း ဖြစ်သည်။
ဗိုလ်ချုပ်အောင်ဆန်း၏မွေးနေ့အထိမ်းအမှတ်အဖြစ် သမီးဖြစ်သူ ဒေါ်အောင်ဆန်းစုကြည်က အောက်ပါအတိုင်း အမှတ်တရစကား ပြောဆိုခဲ့သေးသည်။
"""ခပ်တိုတိုပြောရရင် ဗမာပြည်ကလူငယ်တွေ ဖေဖေ့လို ဖြစ်စေချင်တယ်"" ဟု ဒေါ်အောင်ဆန်းစုကြည်က ပြောသည်။"
ရှမ်းတောင်ပိုင်းတပ် နှင့် ပလောင်တပ်တို့ ပဋိပက္ခ တွေ့ဆုံညှိနှိုင်းရန် ရှမ်းမြောက်ပိုင်းတပ် တိုက်တွန်း
By ဖနိဒါ 
ချင်းမိုင်၊ ဖေဖော်ဝါရီ ၁၃ ။ ။ ရှမ်းပြည်ပြန်လည်ထူထောင်ရေးကောင်စီ (RCSS/SSA)နှင့် ပလောင်ပြည်လွတ်မြောက်ရေးတပ်ဦး(PSLF/TNLA)တို့အကြား ဖြစ်ပွားနေသော လက်နက်ကိုင် ပဋိပက္ခ အမြန်ဆုံး တွေ့ဆုံညှိနှိုင်းခြင်းဖြင့် ဖြေရှင်းရန် ရှမ်းပြည်တိုးတက်ရေးပါတီ(SSPP/SSA)က တိုက်တွန်းလိုက်သည်။
“ကျနော်တို့ တစ်ဖက်နဲ့တစ်ဖက် ရေရှည်တိုက်ပွဲ ဖြစ်ပွားမယ်ဆိုရင် ပြည်သူတွေပဲ အသိဒုက္ခရောက်မယ်လေ။ အကောင်းဆုံးက နှစ်ဖက် ညှိနှိုင်းဆွေးနွေးပြီးတော့ လက်နက်နဲ့ မဖြေရှင်းတာ အကောင်းဆုံးလို့ ကျနော်တို့ မြင်လို့ ကျနော်တို့ ကြားက ဆောင်ရွက်ပေးတာပါ”ဟု SSPP/SSA မှ ပြောရေးဆိုခွင့်ရှိသူ ဗိုလ်မှူးကြီး စိုင်းလက ပြောသည်။
လက်ရှိ ဖြစ်ပွားနေသော နှစ်ဘက်တင်းမာမှုများ အမြန်ဆုံး ပြေလည်စေရန်နှင့် တွေ့ဆုံဆွေးနွေး ညှိနှိုင်းခြင်းနည်းလမ်းဖြင့် ဖြေရှင်းနိုင်ရန်အတွက် PSLF/TNLA နှင့် RCSS/SSA ထံသို့ ကိုယ်စားလှယ်စေလွှတ် ဆွေးနွေးနေကြောင်း ဖေဖော်ဝါရီလ ၁၂ ရက်က ကြေငြာချက် ထုတ်ပြန်လိုက်သည်။
လက်နက်ကိုင်ဖြေရှင်းခြင်း၏ အကျုးိဆက်ကြောင့် ရှမ်းနှင့် ပလောင်တိုင်းရင်းသားများ အပါအဝင် ညီအစ်ကို တိုင်းရင်းသားများ ဒုက္ခရောက်သည်မှာ မိမိတို့အတွက် ဆုံးရှုံးမှုကြီးသာဖြစ်သည့်အပြင် တိုင်းရင်းသား ညီအစ်ကိုအချင်းချင်းကြား ယုံကြည်မှုနှင့် စည်းလုံးညီညွတ်မှုကိုလည်း ထိခိုက်စေသည်ဟု ဖော်ပြထားသည်။
၂၀၁၅ ခုနှစ် နိုဝင်ဘာလ ၂၇ ရက်မှစတင်၍ ယနေ့ထိ နှစ်ဖက် ထိပ်တိုက်ရင်ဆိုင် တိုက်ပွဲကြောင့် ဒေသခံထောင်ချီ အိုးအိမ်စွန့် ထွက်ပြေး ထွက်တိမ်းရှောင်နေကြရမှုအပေါ် SSPP မှ အထူးစိုးရိမ်ပူပန်မိကြောင်း ထုတ်ပြန်ချက်တွင် ဖော်ပြထားသည်။
SSPP/SSA အနေဖြင့် ဆွေးနွေးရန် ရောက်ရှိလာသည်ဟု သိရသဖြင့် RCSS/SSA မှ ထိပ်သီးခေါင်းဆောင်များနှင့် တွေ့ဆုံဆွေးနွေးရန် ရှိကြောင်း မည်သည့်အကြောင်းကြောင့် လာရောက် ဆွေးနွေးမည်ကို မသိရသေးကြောင်း RCSS/SSA မှ ပြောရေးဆိုခွင့်ရှိသူ ဗိုလ်မှူးကြီး စိုင်းလက ပြောသည်။
“သူတို့လာတဲ့အကြောင်းကိစ္စက ဘာကြောင့်လာမှန်းမသိသေးဘူး။ ရောက်တော့ ရောက်လာတယ်လို့ သိရပါတယ်။ ကျနော်တို့ ထိပ်သီးခေါင်းဆောင်တွေနဲ့ သွားတွေ့ဖို့ အစီအစဉ်ရှိပါတယ်”ဟု သူက မဇ္ဈိမကို ပြောသည်။
တအာင်းလွတ်မြောက်ရေးတပ်မတော် (TNLA) က မဟာမိတ်ဖြစ်သော ရှမ်းပြည်တိုးတက်ရေးပါတီ (SSPP/SSA) အား RCSS/SSA နှင့် တိုက်ပွဲ ဖြစ်ပွားနေမှုအား ဆွေးနွေးညှိနှိုင်းဆောင်ရွက်ပေးရန် စာရေးသားပေးပို့ခဲ့သလို၊ ညီညွတ်သော တိုင်းရင်းသား လူမျိုးများ ဖက်ဒရယ်ကောင်စီ (UNFC) ကိုလည်း တွေ့ဆုံဖြေရှင်းပေးရန် စာဖြင့် တင်ပြခဲ့သည်။
PSLF/TNLA နှင့် RCSS/SSA တို့ နှစ်ဖက် တိုက်ပွဲ ဖြစ်ပွားခဲ့သော နှစ်လကျော်ကြာသည် နှစ်ဖက် တွေ့ဆုံ ညှိနှိုင်းရန်အတွက် လက်ရှိ တိုက်ပွဲ ဖြစ်ပွားနေခြင်းကြောင့် ခရီးသွားလာရေး ခက်ခဲနေသည်ဟု PSLF/TNLA အတွင်းရေးမှူး ဗိုလ်မှူးကြီး မိုင်ဘုန်းကျော်က ဖေဖော်ဝါရီလ ၁၂ ရက်က မဇ္ဈိမကို ပြောဆိုထားသည်။
ဟင်္သာတ အပန်းဖြေတာဘောင်နှင့် ကလေးကစားကွင်းတွင် စည်းကမ်းမဲ့အမှိုက် စွန့်ပစ်မှု ပိုများလာ
By မျိုးသူရကိုကို 
ဟင်္သာတ၊ ဖေဖော်ဝါရီ ၁၃ ။        ။ အမျိုးသားဒီမိုကရေစီအဖွဲ့ချုပ်က ရွေးကောက်ပွဲကာလအပြီး အမှိုက်များ လိုက်လံကောက်ခြင်း၊ ပြည်သူများအား အမှိုက်ကောက်ရန် တိုက်တွန်းခြင်းများ   ပြုလုပ်နေသည့်ကြားမှ ဟင်္သာတ အပန်းဖြေတာဘောင်နှင့် ကလေးကစားကွင်းတွင် စည်းကမ်းမဲ့အမှိုက်စွန့်ပစ်မှုများ ပိုမိုများပြားလာသဖြင့် လာရောက်အပန်းဖြေရာတွင် စိတ်အနှောင့်အယှက်ဖြစ်ရကြောင်း ဒေသခံများက ပြောသည်။
"နံနက်တိုင်း အားကစားလာရောက်လုပ်လေ့ရှိသူ အသက် ၆၀ကျော် အရွယ်ရှိ ဦးအုန်းသန်းက ""ရပ်ရွာသာယာရေးအတွက် အမှိုက်က အန္တရာယ်များတယ်လေ။ စည်းကမ်းမဲ့အမှိုက် စွန့်ပစ်မှုတွေ မရှိသင့်ဘူး။ ဒါမှ တိုင်းပြည်လည်း သာယာလှပမှာလေ။ စည်ပင်သာယာလည်း အမှိုက်ကားတွေ ပတ်နေတာပဲ။ ပြည်သူတွေ အသိစိတ်ဓါတ်ရှိသင့်တယ်။ စည်ပင်အနေနဲ့လည်း ဥပဒေ အမိန့်တွေ ထုတ်သင့်တယ်။ ဒဏ်ငွေတပ်တာတွေ ဘာတွေလုပ်သင့်တယ်။ တစ်ခါနှစ်ခါ စောင့်ဖမ်းရင် နောက်လုပ်မှာ မဟုတ်တော့ဘူး။ အပန်းဖြေတာဘောင်မှာ အမှိုက်ပုံးတွေလည်း ပြန်ချသင့်တယ် "" ဟု ပြောသည်။"
ဒေသခံအချို့မှာ အပန်းဖြေတာဘောင်တွင် အမှိုက်ထုတ်များ လာရောက်စွန့်ပစ်သည်ကိုလည်း တွေ့ရှိရသည်ဟု ၎င်းက ဆက်လက်ပြောသည်။
"""ဟိုတစ်နေ့က မိန်းမနှစ်ယောက် အထုပ်ကိုယ်စီနဲ့ အမှိုက်လာပစ်တာ တွေ့ရတယ်။ စည်းကမ်းမဲ့အမှိုက်ချမှုအပြင် ဒီအနီးအနားပတ်ဝန်းကျင်ကပါ အိမ်တွင်းအမှိုက်တွေကို စည်းကမ်းမဲ့ လာရောက်စွန့်ပစ်နေတာ တွေ့ရတယ်။ ဒါမလုပ်ထိုက်ဘူးပေါ့။"" ဟု ပြောသည်။"
"အပတ်စဉ် စနေနေ့တိုင်း အမှိုက်ကောက်လေ့ရှိသည့် အမေ့မေတ္တာပညာဒါနကျောင်းမှ တာဝန်ရှိသူ ကိုစောဝင်းက ""အမှိုက်ပစ်တဲ့သူတွေ အနေနဲ့ သူတို့ စည်းကမ်းမဲ့စွန့်ပစ်တဲ့ အမှိုက်ကို ကိုယ့်သား ကိုယ့်သမီးအရွယ်လေးတွေ အမှိုက်ကောက်ပေးနေရာတာကို ရှက်သင့်တယ်။ တစ်ချို့လည်း ပြောင်းလဲသွားကြပေမယ့် အများစုက မပြောင်းလဲသေးပါဘူး။ ဒါတွေကို ပြုပြင်ပြောင်းလဲဖို့လိုတယ်။ ဒီရပ်ကွက်ထဲမှာလည်း NLD က ချပေးထားတဲ့ အမှိုက်ခြင်းတွေ ရှိသလို အမှိုက်ကားလည်း ပုံမှန်ပတ်နေတာပဲ။ ပြည်သူတွေ စည်းကမ်းရှိသင့်ပါပြီ "" ဟု မဇ္ဈိမကို ပြောသည်။"
ဧရာဝတီတိုင်းဝန်ကြီးချုပ် ဇာတိ အင်္ဂပူတွင် ဗိုလ်ချုပ်မွေးနေ့ ကဗျာရွတ်ပွဲ ခွင့်ပြုမိန့် အခက်အခဲကြားမှ ကျင်းပခွင့်ရခဲ့
By မျိုးသူရကိုကို 
အင်္ဂပူ၊ ဖေဖော်ဝါရီ ၁၃ ။           ။ အမျိုးသားခေါင်းဆောင်ကြီး ဗိုလ်ချုပ်အောင်ဆန်း၏ ၁၀၁ နှစ်ပြည့်မွေးနေ့ အထိမ်းအမှတ်အဖြစ် ကဗျာရွတ်ပွဲ နှင့် ကဗျာပြပွဲအား ဧရာဝတီတိုင်းဝန်ကြီးချုပ် ဦးသိန်းအောင်၏  ဇာတိမြို့ဖြစ်သော အင်္ဂပူမြို့၌ ပြုလုပ်မည်ကို ငြိမ်းချမ်းစွာစုဝေးခွင့် နှင့် စီတန်းလှည့်လည်ခွင့် ဥပဒေဖြင့် ခွင့်ပြုချက်တင်ပြီးမှသာ ကျင်းပခွင့် ရရှိခဲ့သည်။
"""ဒီကဗျာပြပွဲ၊ ကဗျာရွတ်ပွဲ ဖြစ်ဖို့အတွက် ကျွန်တော်တို့ မ.ရ.ကရုံးကို သွားပါတယ်။ မ.ရ.က ရုံးကနေ ငြိမ်းစုစီယူဖို့ ရဲစခန်းကို လွှတ်ပါတယ်။ ရဲစခန်းအနေနဲ့ကတော့ ဒါဟာ ပွဲမိန့်သာသာ ပေးရတဲ့ပွဲမို့ မ.ရ.က ရုံးကို ပြန်သွားဖို့ ပြောတော့ ကျွန်တော်တို့ ဒီကြားထဲမှာ ညှိရနှိုင်းရနဲ့ မ.ရ.ကရုံးကနေ ငြိမ်းစုစီ ယူခိုင်းလို့ ရဲစခန်းကနေ ငြိမ်းစုစီ ယူရပြီး ကျင်းပတာပါ"" ဟု ပွဲကို ဦးဆောင်စီစဉ်သူ ကဗျာဆရာ ထက်မိုးက ပြောသည်။"
ပွဲကျင်းပရန် အင်္ဂပူမြို့နယ် ရဲတပ်ဖွဲ့မှူးရုံးက ဖေဖော်ဝါရီ ၁၀ရက် ရက်စွဲဖြင့် ခွင့်ပြုချက်ပေးခဲ့သည့်အတွက် ဟောပြောပွဲကို ဖေဖော်ဝါရီ ၁၃ရက် ညနေ ၆နာရီမှ ၁၀နာရီအထိ ကျင်းပမည်ဖြစ်သည်။ အဆိုပါပွဲအား အင်္ဂပူမြို့မှ လွန်းကြင် စာပေမြတ်နိုးသူများအဖွဲ့မှ ဦးဆောင်ကျင်းပခဲ့ခြင်းဖြစ်ပြီး မြတ်စက်စက်ယို စေတီတော်ဆိုင်းဘုတ်ရှိရာ မြတ်လေးလမ်း၌ ပြုလုပ်မည် ဖြစ်သည်။
ဧရာဝတီတိုင်းရှိ ကျေးရွာ ၂၀ ရေပြတ်လတ်နေပြီ၊ ယခင်နှစ်များထက် နှစ်လစော၍ ရေပြတ်လတ်
By စည်သူမောင်မောင် 
ပုသိမ်၊ ဖေဖော်ဝါရီ ၁၃ ။           ။ ဧရာဝတီတိုင်း သာပေါင်းမြို့၊ ကျေးရွာ ၂၀ကျော်ခန့် သောက်သုံးရေရှားပါးမှုများ စတင်ခံစားနေရပြီဟု သာပေါင်းမြို့နယ် တိုင်းဒေသကြီးကိုယ်စားလှယ် ဒေါ်ခင်မိုးဝါက မဇ္ဈိမသို့ ပြောသည်။
"""ဒီနှစ် ရေပြတ်တာ တလကျော်လောက်စောပြီးဖြစ်တယ်။ သာပေါင်းမြို့က ရေဆို တက်ရင်အကုန်မြုပ်တယ်။ ကျရင် အကုန်ကျသွားတယ်။ လမ်းပန်ဆက်သွယ်ရေးခက်ခဲတယ်။ ငဝန်မြစ် အနောက်ဘက်ခြမ်းတွေဆို ပိုဆိုးတယ်""ဟု ဒေါ်ခင်မိုးဝါက ဆိုသည်။"
သာပေါင်းမြို့အတွင်း လှည်းထောက်ကုန်းရွာတွင် သောက်သုံးရေမရှိတော့ဘဲ လယ်ကွင်းများထဲမှ ခပ်ယူနေရသည့် အခြေအနေပင် ဖြစ်နေသည်ဟု ပြောသည်။
"""လယ်တွေမှာ ဆေးသုံးတော့  အန္တရာယ်လည်းများတယ်"" ဟု ၎င်းက ဆိုသည်။ ကျေးရွာတခုအားမဇ္ဈိမသို့ပြောသည်။"
"""ကျွန် အမြင် လယ်သမားတွေ လယ်ရေအတွက် စက်တွင်းသုံးတာ သဘာဝတရားလည်းပျက်စီးပြီး ရေတွေခန်းကုန်တယ်၊ချောင်းတွေမြောင်တွေ လုပ်မှအဆင်ပြေနိုင်မယ်။ အခုရေပြဿနာကို ပညာရှင်တွေနဲ့ ဆွေးနွေးပြီး လုပ်ဆောင်သွားမယ်"" ဟု သာပေါင်းမြို့ တိုင်းဒေသကြီး ကိုယ်စားလှယ် ဒေါ်ခင်မိုးဝါက ပြောသည်။"
ဧရာဝတီတိုင်းဒေသကြီး၊ သာပေါင်းမြို့၊ လပွတ္တာမြို့၊ ပုသိမ်နှင့် ငပုတောမြို့များတွင် နာဂစ်မုန်တိုင်း ဖြစ်ပွားပြီးနောက်ပိုင်း နွေရာသီအရောက်တွင် သောက်သုံးရေရှားပါးမှုများ ဖြစ်ပေါ်လျက်ရှိကြောင်း ဒေသခံများက ပြောသည်။ သို့သော် ယခင်နှစ်များက ဧပြီလ ရောက်မှသာ   ရေပြတ်လတ်မှုနှင့် ကြုံရသော်လည်း ယခုနှစ်တွင်မူ ဖေဖော်ဝါရီလကတည်းက ရေပြတ်လတ်နေပြီ ဖြစ်သည်။
မိုးလေဝသ ပညာရှင် ဒေါက်တာထွန်းလွင်ကတော့ ယခုကဲ့သို့ ရေရှားပါးမှု စောစီးစွာ ကြုံတွေ့ရခြင်းမှာ အယ်လ်နီညို ရာသီဥတု၏ အကျိုးသက်ရောက်မှုကြောင့် ဖြစ်သည်ဟု ပြောသည်။
"""မြန်မာနိုင်ငံမှာ ခြောက်သွေ့ရာသီရောက်တိုင်း ရေရှားပါးမှု ကြုံတွေ့နေရတာဟာ အနည်းဆုံး ၆နှစ် ၇နှစ် ရှိနေပြီ ဖြစ်ပါတယ်။ အဲဒီအထဲမှာ ဒီနှစ်ကတော့ ပိုမိုခြောက်သွေ့တဲ့ ရာသီဥတုကို   ဖြစ်စေတတ်တဲ့ အယ်နီညို ရာသီဥတု ဖြစ်နေတဲ့ အတွက် ရေရှားပါးမှုကို ပုံမှန်ထက် အချိန်များစွာ စောပြီး ကြုံတွေ့နေကြပြီ ဖြစ်ပါတယ်။""ဟု ဒေါက်တာထွန်းလွင်က ပြောသည်။"
မသန်စွမ်းများ နှင့် သံဃာတော်များအတွက် E-lite က ၂၅ ရာခိုင်နှုန်း စျေးလျော့ချ
By ယဉ်မွန်ခိုင် 
ရန်ကုန်၊ ဖေဖော်ဝါရီ ၁၃ ။           ။ မသန်စွမ်းသူတွေအတွက်နှင့် သာသာနာပြုသံဃာတော်တွေအတွက် E-lite ကားများမှ ကားလက်မှတ်ခများကို ၂၅ ရာခိုင်နှုန်းအထိ လျှော့ချပေးမည်ဟု E-lite ကုမ္ပဏီ၏ တာဝန်ရှိသူများက ပြောသည်။
ဒီအစီအစဉ်ကို ၂၀၁၆ ခုနှစ် ဖေဖော်ဝါရီလကုန်မှာ စတင်ပေးသွားမှာဖြစ်ပြီး၊ မသန်စွမ်းသူတွေအတွက် တစ်ထောင့်တစ်နေရာကနေ ကူညီဆောင်ရွက်ပေးလိုတာကြောင့် ယခုကဲ့သို့   ဆောင်ရွက်ခြင်းဖြစ်ကြောင်း   E-lite Express မှ တာဝန်ရှိသူ ဦးစိုးမြင့်က ပြောသည်။
"""ဒီအစီအစဉ်က နိုင်ငံတော် ဖွံ့ဖြိုးတိုးတက်ရေးနဲ့ လိုအပ်ချက်တွေအတွက် တစ်ဖက်တစ်လမ်းကနေ ပါဝင်ဆောင်ရွက်ခြင်းလည်းဖြစ်ပါတယ်။ E-lite ကနေလည်း အခြားစီးနင်းလိုက်ပါမယ့်   ပြည်သူတွေအတွက်လည်း အခြားအစီအစဉ်တွေကို လုပ်ဆောင်ပေးသွားအုံးမှာဖြစ်ပါတယ်။""ဟု ဦးစိုးမြင့်က ပြောသည်။"
ထိုအစီအစဉ်တွင် ပါဝင်နိုင်ရန်အတွက် အမည်၊ နေရပ်လိပ်စာ၊ နိုင်ငံသားစိစစ်ရေးကတ် (မူရင်း +မိတ္တူ)၊ သာသနာရေးကတ် (သို့မဟုတ်) ဝန်ထမ်းကတ်၊ မွေးနေ့၊ ဘာသာ၊ စာသင်တိုက်အပြည့်အစုံ နှင့် ဓာတ်ပုံ ၂ပုံကို တင်ပြရန် လိုအပ်ကြောင်း သိရသည်။
မသန်စွမ်းသူများအတွက်ကမူ ရုပ်ပိုင်းဆိုင်ရာချို့ယွင်းသူ၊ အမြင်အာရုံနှင့် အကြားအာရုံချို့ယွင်းသူများကို E-lite ကားတွင် စီးနင်းလိုက်ပါခွင့် ကတ်ထုတ်ပေးသွားမည်ဖြစ်သည်။
ထို စီးနင်းခွင့်ကတ်သည် ၃ နှစ်အထိ အကျုံးဝင်မည်ဖြစ်ပြီး ဆက်လက်သက်တိုးတိုးနိုင်ရန်လည်း ဆောင်ရွက်ပေးသွားမည်ဟု သိရသည်။ ထုတ်ပေးထားသော စီးနင်းခွင့်အား တစ်ခြားသူအားလွဲပြောင်းခြင်း၊ ငှားရမ်းခြင်းများ ပြလုပ်၍ မရဟုလည်း ၎င်းက ဆိုသည်။
ဗိုလ်ချုပ်မွေးနေ့ကို ဂုဏ်ပြုသောအားဖြင့် ရေစကြိုတွင် ဗိုလ်ချုပ်ကြေးရုပ်ပြုလုပ်စိုက်ထူမည်
By မျိုးသူရကိုကို 
ရေစကြို၊ ဖေဖော်ဝါရီ ၁၃ ။ ။ အမျိုးသားခေါင်းဆောင်ကြီး ဗိုလ်ချုပ်အောင်ဆန်း၏ မွေးနေ့ကို ဂုဏ်ပြုသောအားဖြင့် ရေစကြိုမြို့တွင် အရပ် ကိုးပေရှိသော ဗိုလ်ချုပ်ကြေးရုပ် ပြုလုပ်စိုက်ထူမည်ဟု သိရသည်။
အဆိုပါရုပ်တုအတွက် ခန့်မှန်းငွေ ကျပ်သိန်း ၁၁၀ ခန့် ကုန်ကျမည်ဖြစ်ပြီး စိုက်ထူမည့်နေရာ အတည်ပြုမရွေးချယ်ရသေးဘဲ အများသူငါ ဝင်ထွက်သွားလာနိုင်ရန် သင့်တော်သည့်နေရာတွင် စိုက်ထူမည်ဖြစ်ကြောင်း ဗိုလ်ချုပ်ရုပ်တုဖြစ်မြောက်ရေး ကော်မတီထံမှ သိရသည်။
"ဗိုလ်ချုပ်ကြေးရုပ် ဖြစ်မြောက်ရေး ကော်မတီ ဒုဥက္ကဋ္ဌဖြစ်သူ ကိုမော်စီက ""ဒီနေ့ ဂူကြီးကျောင်းမှာ ကြေးရုပ်ဖြစ်မြောက်ရေးအတွက် အလှူငွေ ပေးအပ်ပွဲလုပ်တယ်။ ကိုကျော်သူသူက မတည်ငွေ သိန်း၆၀ ထည့်ဝင်တယ်။ ကျန်တဲ့လှူတဲ့သူတွေနဲ့ ပေါင်းလိုက်ရင် ဒီနေ့ ၈၅သိန်းရပါတယ်။ ကြေးရုပ်က မန္တလေးမြို့ တောင်ဆင်တဲတိုက် ဇေယျမင်္ဂလာကျောင်းဝန်းထဲက ကြေးသွန်းဆရာဆီမှာ အပ်ထားပါပြီ။ သွန်းလုပ်ချိန် ၄ လကြာမြင့်မှာဖြစ်ပါတယ် "" ဟု မဇ္ဈိမအားဖြေကြားသည်။"
"၎င်းက ဆက်လက်၍ ""အခုလောလောဆယ် ကြေးရုပ်စိုက်ထူဖို့ နေရာ ၂နေရာ ရာထားပါတယ်။ တစ်နေရာက လွတ်လပ်ရေးကျောက်တိုင် အနီးမှာပါ။ ဒါပေမယ့် ဌာနဆိုင်ရာမြေဖြစ်နေတဲ့အတွက် အထက်ကိုတင်ပြရမှာပါ"" ဟု ပြောသည်။"
ု
"အဆိုပါဗိုလ်ချုပ်ကြေးရုပ်ထု ဖြစ်မြောက်ရေးအတွက် ကျပ်သိန်း ၆၀ မတည်လှူဒါန်းသော ကိုကျော်သူသူက ""ဗိုလ်ချုပ်ကို မသမာသူလူတစ်စုက သမိုင်းထဲကနေ နှစ်ပေါင်းများစွာ ဖျောက်ဖျက်ခြင်း ခံခဲ့ရတယ်။ ဒီလိုဖျောက်ဖျက်ခံရတဲ့ သမိုင်းကို ပြန်လည်ဖော်ထုတ်ပြီး ပြည်သူလူထုရဲ့ နှလုံးသားနဲ့ ပြန်လည် ထိတွေ့စေချင်တယ်။ နောက်မျိုးဆက်သစ် လူငယ်တွေဟာ ဒီရုပ်ထုကို ကြည့်ရင်း တိုင်းပြည်အတွက် ရိုးရိုးသားသား စွန့်လွှတ်အနစ်နာခံခဲ့တဲ့ ဗိုလ်ချုပ်ရဲ့ ဂုဏ်ပုဒ်တွေကို လေးစားအတုယူပြီး ကိုအောင်ဆန်းလိုမျိုး ရိုးသားကြိုးစားတဲ့ ခေါင်းဆောင်ဖြစ်အောင် ကြိုးစားစေချင်တဲ့ ကောင်းတဲ့အမွေ ချန်ခဲ့စေချင်လို့ပါ"" ဟု ပြောသည်။"
ရွေးကောက်ပွဲရက်သေချာမှ ကျင့်ဝတ်စောင့်ကြည့်ရေး ကော်မတီဖွဲ့ကာ စောင့်ကြည်မည်
By ဟိန်းကိုစိုး 
ရန်ကုန် ဇွန် ၂၇ ။       ။ ၂၀၁၅ အထွေထွေရွေးကောက်ပွဲ ကျင်းပမည့်ရက်ကို အတိအကျသိရှိရမှသာ ကျင့်ဝတ် စောင့်ကြည့်ရေး ကော်မတီကို ဖွဲ့စည်းပြီး ပါတီတို့၏ လုပ်ဆောင်မှုများကို စောင့်ကြည့်သွားရန် သဘော တူထားသည်ဟု ပါတီများနှင့် ကျင့်ဝတ်မူကြမ်းရေးစွဲရေး ကော်မတီတို့မှ သိရသည်။
"ဖက်ဒရယ် ပြည်ထောင်စုပါတီ ဒုဥက္ကဌ ဦးစောသန်းမြင့်က ""ကျင့်ဝတ်က ဖောက်ပြန်ရင် တရားစွဲ မရဘူး။ အပြစ်မပေးနိုင်ဘူး။ ဒါပေမယ် ကော်မတီက တစ်ဖက် ကိုယ်စားလှယ်တွေ ဟောပြောတာက လွန်ကဲရင် သတိပေးတဲ့အနေနဲ့ဆောင်ရွက်နိုင်မယ်"" ဟု ပြောသည်။"
နိုင်ငံရေးပါတီများနှင့် ကိုယ်စားလှယ်လောင်းများကျင့်ဝတ်ကို နိုင်ငံရေးပါတီပေါင်း ၆၇ပါတီက ဇွန်လ ၂၆ရက် ကမာရွတ်မြို့နယ် ၊ နိုဗိုတယ် ဟိုတယ်သို့ တက်ရောက် လက်မှတ်ရေးထိုးခဲ့သည်။  ပြည်ထောင်စု ရွေးကောက်ပွဲ ကော်မရှင်က နိုင်ငံရေးပါတီပေါင်း ၇၉ပါတီထိ မှတ်ပုံတင်ခွင့်ပြုထားပြီးဖြစ်သည်။
"ကျင့်ဝတ်ရေးစွဲ ရေး ကော်မတီအဖွဲ့ဝင် ဦးကျော်ဇံသာက  ""  ပါတီကိုယ်စား လှယ်တွေ အားလုံးပါတဲ့ စောင့်ကြည့်တဲ့အဖွဲ့တွေက ကျင့်ဝတ်နဲ့ ညီအောင်လုပ်မ လုပ်ကို စောင့်ကြည့်မှာပေါ့။ ဒါကရွေးကောက် ပွဲရက် သေချာသိမှာ စပြီးဖွဲ့ကြရမှာ"" ဟု ဆိုသည်။"
ဇွန်လ ၂၆ရက်တွင် ပါတီပေါင်း ၆၇ခုတို့ အခမ်းအနားသို့ တက်ရောက်လက်မှတ်ရေးထိုးခဲ့သော်လည်း အခမ်းအနားသို့ တက်ရောက်လက်မှတ်မထိုးနိုင်သည့် ပါတီများက နောက်ပိုင်းတွင် ဆက်လက် လက်မှတ်ရေး ထိုးကြမည်ဟု ပြည်ထောင် စုရွေးကောက်ပွဲ ကော်မရှင် ပြောရေးဆိုခွင့်အဖွဲ့ဝင် ဦးလှမောင်ချိုက မဇ္ဈိမကို ပြောသည်။
"""၇၉ ပါတီလုံးက လက်မှတ်ထိုးမှာပါ။ အကုန်လုံးထိုးကြမှာ"" ဟု ၎င်းကဆိုသည်။"
ရှမ်းတောင်ပိုင်းမှ တိုင်းရင်းသားပေါင်းစုံ ၂၀၅၀ဦး ဗုဒ္ဓဘာသာသို့ ဝင်ရောက်
By အောင်ကိုဦး 
နမ့်စန်၊ ဖေဖော်ဝါရီ ၁၄။           ။ ရှမ်းပြည်နယ်တောင်ပိုင်း၊ နမ့်စန်မြို့နယ်၊ လွိုင်လင်မြို့နယ်၊ မိုင်းပန်မြို့နယ်၊ ဟိုပုန်းမြို့နယ်၊ ကျိုင်းတောင်မြို့နယ်တို့မှ တိုင်းရင်းသားလူမျိုးပေါင်းစုံ ၂၀၅၀ ဦးအား သာသနာနုဂ္ဂဟ အသင်းဝင်ကဒ်များပေးအပ်ပွဲကို နမ့်စန်မြို့နယ် သုခိတာရုံကျောင်းတိုက်တွင် ဖေဖော်ဝါရီလ ၁၄ ရက် နံနက် ၉ နာရီ ၃၀ မိနစ်က ကျင်းပခဲ့သည်။
ထိုသို့အသင်းဝင်ကဒ်များ ပေးအပ်ခံရသူများသည် ယခင်က ဘာသာမဲ့များ၊ နတ်ကိုးကွယ်သူများနှင့် ခရစ်ယန်ဘာသာကို ကိုးကွယ်ကြသော တိုင်းရင်းသားလူမျိုးပေါင်းစုံတို့ဖြစ်သည်ဟု လက်ထောက်သာသနာပြု ဦးစုဖူး(သဒ္ဓမ္မဇောတိကဓဇ)က ဆိုသည်။
"""ဘာသာမဲ့တွေများတယ်။ သူတို့ကိုအဓိကထားပြီး ဗုဒ္ဓတရားဒေသနာတွေ၊ ဆုံးမသြဝါဒတွေပြောပြပြီး ကျေးရွာတွေမှာ စည်းရုံးဟောပြောမှုတွေလုပ်ရတယ်။ အဓိက တောင်ပေါ်ကျေးရွာတွေမှာ သွားပြီး ယဉ်ကျေးမှုသင်တန်းတွေ၊ဓမ္မစကူးတွေဖွင့်ပြီး လုပ်ရတယ်။ အခုလည်း လုပ်နေတယ်။ဒီလိုလုပ်လို့လည်း အခုလို ဗုဒ္ဓဘာသာဘက်ကူးပြောင်းလာကြတာပါ။""ဟု ဦးစုဖူးကပြောသည်။"
အဆိုပါမြို့နယ်များသို့ ထေရဝါဒ ဗုဒ္ဓဘာသာ သာသနာပြန့်ပွားရေးနှင့်တောင်တန်းသာသနာပြုအဖွဲ့မှ ဆရာတော်များက ဦးဆောင်၍ ၂၀၁၃ခုနှစ်မှစတင်၍ သာသနာပြုလုပ်ငန်းများ ဆောင်ရွက်ခဲ့သောကြောင့် ဗုဒ္ဓဘာသာကို သက်ဝင်ယုံကြည်လာသူများ တိုးပွားလာခြင်းဖြစ်သည်ဟု တောင်တန်းသာသနာပြု၊ မိုးကုတ်မြို့၊ ညောင်သုံးပင် ပရိယတ္တိ သာမဏေကျော် စာသင်တိုက် ပဓာန နာယက ဒေါက်တာအရှင် တေဇောသာရာဘိဝံသ(Ph.D)က မိန့်ကြားသည်။
"""ဘုန်းကြီးတို့က လိုအပ်တာတွေထောက်ပံ့တယ်။ စိုက်လို့ပျိုးလို့မရတဲ့နေရာတွေဆိုရင် အစားအသောက်က အစ ထောက်ပံ့ပေးတယ်။ သူတို့ဘဝတွေ ငြိမ်းချမ်းဖို့ တရားရေအေးတိုက်ကြွေးတယ်။ အဲလိုတွေလုပ်လို့ ဒီနေ့အောင်မြင်တဲ့ပွဲတစ်ပွဲဖြစ်ခဲ့တာပါ။"" ဟု ဒေါက်တာတေဇောသာရာဘိဝံသ(Ph.D)က မိန့်ကြားသည်။"
ဆက်လက်၍ ဆရာတော်က ဗုဒ္ဓဘာသာသို့ ကူးပြောင်းလာသူများကို ဗုဒ္ဓဆင်းတုတော်များပေးလှူခဲ့သည်။
အဆိုပါအခမ်းအနားသို့ ပြည်နယ်အစိုးရအဖွဲ့မှ ပြည်နယ်လျှပ်စစ် နှင့်စက်မှုလက်မှုဝန်ကြီး၊ ပြည်နယ်သာသနာရေးဝန်ကြီး ဦးစိုင်းထွန်းရင်နှင့် ဘဏ္ဍာရေးဝန်ကြီး ဦးခွန်သိမ်းမောင်နှင့် ဌာနဆိုင်ရာများမှ ဝန်ထမ်းများလည်း တက်ရောက်သည်။
"လျှပ်စစ်နှင့်စက်မှုလက်မှုဝန်ကြီး၊ သာသနာရေးဝန်ကြီး ဦးစိုင်းထွန်ရင်က ""တောင်တန်းဒေသတွင် ဗုဒ္ဓဘာသာပြန့်ပွားရေး၊ရတနာသုံးပါးကို စည်းကပ်ကိုးကွယ်ခွင့်ရရှိရေး၊ သာသနာအဓွန့်ရှည် တည်တံ့ရေးအတွက် ဦးဆောင်ဦးရွက်လုပ်တဲ့ ဆရာတော်များနှင့် လူပုဂ္ဂိုလ်များကို ကျေးဇူးတင်ကြောင်း၊ ယခုလို ဗုဒ္ဓဘာသာဝင်များတိုးပွားလာခြင်းကို ဝမ်းမြောက်ကြောင်း""ပြောကြားခဲ့သည်။"
ဗုဒ္ဓဘာသာသို့ ကူးပြောင်းလာသူများကို လျှပ်စစ်နှင့်စက်မှုလက်မှုဝန်ကြီး၊ သာသနာရေးဝန်ကြီး ဦးစိုင်းထွန်ရင်က အသင်းဝင်ကဒ်များ ပေးအပ်ခဲ့သည်။
အယ်လ်နီညိုရာသီဥတုကြောင့် မကွေးတိုင်းအတွင်းရှိ ကျေးရွာများတွင် သောက်သုံးရေရှားပါးမှု စကြံုရ
By ဒေါင်းလူ (မကွေး) 
မကွေး၊ ဖေဖော်ဝါရီ   ၁၄ ။            ။ မကွေးတိုင်းဒေသကြီး၊ မကွေးမြို့နယ်နှင့် တောင်တွင်းကြီးမြို့နယ်အတွင်းရှိ ကျေးရွာများတွင် ယခင်နှစ်များကထက် စောစီးစွာ သောက်သုံးရေရှားပါးမှု ပြဿနာများ စတင်ရင်ဆိုင်နေရကြောင်း သိရသည်။
မကွေးမြို့နယ်၊ အရှေ့ဘက်ကျေးရွာများဖြစ်ကြသော ကြည်တလုံး၊ လိပ်ကန်၊ ကျူချောင်းရွာသစ်၊ သက်ရင်းတော၊ ကြို့ပင်အင်း၊တောင်တွင်းကြီးမြို့နယ်၊ ပရပ်ကြယ်ကျေးရွာအုပ်စု၊ မင်းရွာနှင့်ကျေးရွာ အချို့တွင် ယခုအခါသောက် သုံးရေရရှိရန် အခက်အခဲများ အဓိက စတင်ရင်ဆိုင်နေရပြီဖြစ်ကြောင်း ဒေသခံများက ပြောသည်။
"""မကွေးတိုင်းမှာ ပြီးခဲ့တဲ့နှစ်က မိုးများပြီး၊ ရေကြီးရေလျှံမှုတွေ ကြုံတွေ့ခဲ့ရပေမယ့် အဓိကကျတဲ့ နှောင်းမိုးမရွာတော့ သောက်သုံးရေကန်တွေက နွေဦးအစမှာပဲ ခန်းခြောက်ကုန်တယ်။ အရင်တုန်းက ဧပြီလကျမှရေပြတ်လက်မှုကြုံရပေမယ့်၊ ဒီနှစ်ကတော့ ဖေဖော်ဝါရီကတည်းက သောက်သုံးရေအခက်အခဲကြုံနေရပြီ။"" ဟု မကွေးမြို့နယ်၊ ကြို့ပင်အင်းကျေးရွာဒေသခံ ဦးအောင်မြိုင်က ပြောသည်။"
အချို့ကျေးရွာများတွင် မြို့ပေါ်မှအလှူရှင်များက ရေကားများဖြင့် လာရောက်လှူးဒါန်းကြသည့်အခါ လမ်းမနှင့်နီး သောကျေးရွာများက အဆင်ပြေသော်လည်း လမ်းမနှင့်ဝေး၍ လမ်းပန်းဆက်သွယ်ရေး ခက်ခဲသောကျေးရွာများ ကတော့ အဆင်မပြေကြကြောင်း သိရသည်။
မကွေးတိုင်း၊ တောင်တွင်းကြီးမြို့နယ်အတွင်းရှိ ကျေးရွာအချို့တွင်လည်း သောက်သုံးရေအခက်အခဲများ စတင် ရင်ဆိုင်နေကြရကြောင်း၊ ပရပ်ကြယ်ကျေးရွာအုပ်စု၊ မင်းရွာတွင် အိမ်ခြေ(၁၀၆)အိမ်ရှိပြီး၊ ကျေးလက်ဖွံ့ဖြိုးရေး ဦးစီးဌာနက တူးပေးထားသော ပေ(၂၆၀)ရေတွင်း(၁)တွင်းသာရှိပြီး၊ ရေတွင်းက ဆီ(၁)ဂါလံကုန်မှရေ(၁)ဂါလံ လောက်သာ ထွက်သည့် အနေအထားဖြစ်နေကြောင်း၊ သုံးလေးစည်လောက် ခပ်လိုက်သည်နှင့် ကုန်သွားပြီး၊ တစ်ခါပြန်စောင့် ခပ်နေရကြောင်း၊ ရွာလူဦးရေနှင့် သောက်သုံးရေ လုံလောက်မှုမရှိကြောင်း အမျိုးသားဒီမိုကရေစီ အဖွဲ့ချုပ်၊တိုင်းအလုပ်အမှုဆောင် ဦးသန်းနိုင်က ပြောသည်။
"""မင်းရွာ ရေတွင်းတူးဖို့ကိစ္စမှာ အလှူရှင်တွေနဲ့ ချိတ်ဆက်ဆောင်ရွက်နေတယ်။ အဖွဲ့ချုပ်ကတော့ လာမယ့် အယ်လ်နီညိုကာလ ရှည်ကြာမှာဖြစ်တဲ့အတွက် ရေရှားပါးတဲ့ကိစ္စတွေမှာကူညီပံ့ပိုးပေးဖို့ ဗဟိုကညွှန်ကြားထား တာတွေရှိတယ်။ လောလောဆယ် သတင်းအချက်အလက် စုဆောင်းနေပါတယ်။"" ဟု ၎င်းကဆက်လက်ပြော ပြသည်။"
ဟင်္သာတမြို့ရှိ ဗိုလ်ချုပ်အောင်ဆန်းတည်းခိုခဲ့ဖူးသည့် အိမ်
By မျိုးသူရကိုကို 
ဟင်္သာတမြို့သို့ ဗိုလ်ချုပ်အောင်ဆန်း တိမ်းရှောင်ရင်း တည်းခိုခဲ့ဖူးသည့် အိမ်သည် ဟင်္သာတမြို့ နတ်မော်လမ်း ဦးအောင်မြတ်ကျော်တန်ဆောင်း မျက်စောင်းထိုးတွင် တည်ရှိသည်။ ထိုအိမ်သည် သက်တမ်း နှစ်ပေါင်း ၁၀၀ ခန့်ရှိပြီဖြစ်သော ဟင်္သာတဦးမြအိမ်ပင်ဖြစ်သည်။
ဗိုလ်ချုပ်တည်းခိုဖူးသော နောက်ထပ်တစ်အိမ်လည်းရှိပါသေးသည်။ ထိုအိမ်ကား ဟင်္သာတဈေးဟောင်း၏ ထောင့်နားက သခင်စိန်ဦး အိမ်ဖြစ်သည်။ သို့သော် ဧရာဝတီမြစ်ရေ တိုက်စားမှုကြောင့် အဆိုပါအိမ်နှင့်အတူ ဟင်္သာမြို့ တစ်အချို့တစ်ဝက်မှာ ဧရာဝတီမြစ်ရေထဲပါသွားပြီး ယခုအခါ သောင်ပြင်သာ ရှိတော့သည်ကို တွေ့မြင်နိုင်တော့မည်။
သမိုင်းကြောင်းအရ အမျိုးသားခေါင်းဆောင်ကြီး ဗိုလ်ချုပ်အောင်ဆန်းသည် ဟင်္သာတမြို့သို့ ၄ကြိမ်ထက် မနည်း လာရောက်ခဲ့ဖူးကြောင်း သိရသည်။ ဗိုလ်ချုပ်တည်းခိုခဲ့ဖူးသည့် ဟင်္သာတဦးမြအိမ်အကြောင်း ပြောရမည်ဆိုလျှင် သမိုင်းကို ပြန်လည်ဆွေးနွေးရပေလိမ့်မည်။
ထိုအချိန်ကား ၁၉၄၀ ပြည့်နှစ် မြန်မာနိုင်ငံသည် အင်္ဂလိပ်လက်အောက်တွင် ကျရောက်နေပြီး လွတ်လပ်ရေးရရှိရန် ကြိုးပမ်းနေသည့် အချိန်ကာလဖြစ်သည်။ သခင်အောင်ဆန်းသည် ဧရာဝတီတိုင်းရှိ ဇလွန်မြို့သို့ ညီလာခံတက်ရောက်ရန် ဒို့ဗမာအစည်းအရုံး ဋ္ဌာနချုပ် ကိုယ်စားလှယ်အဖြစ် ဇလွန်သို့ ရောက်ရှိလာသည်။ ညီလာခံအပြီး ရန်ကုန်သို့အပြန်တွင် ဒေါင့်ကြီးရွာသို့ ဒို့ဗမာအစည်းအရုံး၏ ဖိတ်ကြားချက်အရ တရားပွဲတခု ကျင်းပခဲ့သည်။
"ထိုတရားပွဲတွင် သခင်တင်မောင်(ကျုံမငေး)တရားဟောအပြီး သခင်အောင်ဆန်း အလှည့်ရောက်၍ ၁၀ မိနစ်ခန့် စကားပြောနေစဉ် ပုလိပ်အရာရှိတဦး ဝင်ရောက်လာပြီး နို့တစ်စာတခု လာပေးသည်။ အဆိုပါ နို့တစ်စာတွင် ဟင်္သာတရာဇဝတ်ဝန်ကြီး မစ္စတာ ဇေးဗီးယားက ""ချင်းတောင်နယ် အကြောင်းများ နိုင်ငံရေး တရားပွဲများတွင် ထည့်မဟောရ။ ဟောလျှင် ကာကွယ်ရေး ဥပဒေအရ အရေးယူမည် "" ဟု ပါရှိသည်။ သခင်အောင်ဆန်းက နို့တစ်စာကို ပရိသတ်အား ဖတ်ပြပြီး၊ “ကဲ ချင်းတောင်နယ်မှာ ဘာတွေဖြစ်တယ်ဆိုတာ ခင်ဗျားတို့ သိကြရဲ့လား၊ ဒီကိစ္စကို ကျုပ်မေ့နေတယ်။ အခုနို့တစ်စာ ရောက်လာမှ သတိရတယ်။ ခင်ဗျားတို့ ချင်းတောင်နယ်အကြောင်း သိချင်ကြသလား” ဟု မေးလိုက်ရာ ပရိသတ်က “သိချင်တယ်၊ သိချင်တယ်” ဟု ဝိုင်းအော်ကြသည်။"
သခင်အောင်ဆန်းလည်း ချင်းတောင်နယ် အကြောင်းကို စုံလင်စွာ ဟောပြပါတော့သည်။ ထိုအချိန်တွင် ချင်းတောင်နယ်၌ သခင်ဝမ်းသူမောင်မှာ နယ်ချဲ့သမားတို့၏ နှိပ်စက်ညှဉ်းပန်း ခံနေရ၍ နိုင်ငံရေး အသင်းအဖွဲ့များတွင် နယ်ချဲ့သမားက လူနည်းစု ခေါင်းဆောင်တယောက်အား နှိပ်စက်နေသည်ကို အရေးတယူ တောင်းဆိုပေးသော အသင်းမှာ ထိုအချိန်က တို့ဗမာအစည်းအရုံးသာ ရှိခဲ့သည်။
ဒေါင့်ကြီးတရားပွဲ ပြီးလျှင် ပြီးခြင်း၊ တရားဟောခဲ့သည့် သခင်အောင်ဆန်းနှင့် သခင်တင်မောင်(ကျုံမငေး)အား ဟင်္သာတရာဇဝတ်ဝန်ကြီးက ကာကွယ်ရေး ဥပဒေနှင့် ဖမ်းဆီးဝရမ်း ထုတ်လိုက်လေသည်။ သခင်အောင်ဆန်းနှင့် သခင်တင်မောင်တို့နှစ်ယောက်မှာ ဟင်္သာတမြို့ နတ်မော်လမ်း ဦးအောင်မြတ်ကျော်တန်ဆောင်း မျက်စောင်းထိုးရှိ ဟင်္သာတဦးမြအိမ်တွင် တစ်ညတာ သွားရောက်ပုန်းရှောင်ရလေသည်။ ထို့နောက် ယုန်သလင်းရွာရှိ မန်းဘခိုင်နှင့် မြန်မာပုလိပ်အရာရှိကြီး တစ်ဦး၏ အကူအညီဖြင့် ဧရာဝတီမြစ်အားဖြတ်ကူးကာ ဟင်္သာတမြို့တစ်ဖက်ကမ်းသို့ရောက်ရှိပြီး ထိုမှတစ်ဆင့် တောလမ်းခရီးဖြင့် သာယာဝတီမြို့သို့ ထွက်ပြေးရောက်ရှိသွားသည်။ သာယာဝတီမြို့မှတစ်ဆင့် ရန်ကုန်မြို့ ၅၃ လမ်းရှိ အိမ်တအိမ်တွင် ပုန်းအောင်းနေခဲ့ရသည်။
၁၂-၇-၁၉၄ဝ နေ့တွင် ဟင်္သာတရာဇဝတ်ဝန် မစ္စတာ ဇေးဗီးယားက သခင်အောင်ဆန်းကို ဖမ်းဆီရမိအောင် သတင်းပေးနိုင်လျှင် ဆုတော်ငွေ ၅ ကျပ်ပေးမည်ဟူ၍ ဆုငွေထုတ်လေတော့သည်။
ဟင်္သာတတွင် ဗိုလ်ချုပ်တည်းခဲ့သည့် အိမ်ရှင် ဟင်္သာတဦးမြသည် ဖဆပလ အဖွဲ့နှင့် တို့ဗမာအစည်းအရုံးအဖွဲ့ဝင်တစ်ဦးဖြစ်ပြီး ဟင်္သာတခရိုင် တောင်ပိုင်းအမတ်လည်းဖြစ်ကာ မဟာသီရိသုဓမ္မဘွဲ့ရရှိခဲ့ဖူးသည်။ သခင်အောင်ဆန်းက ဟင်္သာတဦးမြအား
"""ဦးလေးမြ"" ဟု တစ်ရိုတစ်သေ ခေါ်ဝေါ်သုံးစွဲခဲ့သည်။ ဆုငွေ ၅ကျပ်ထုတ်ခံရ၍ ရန်ကုန်၌ ပုန်းရှောင်နေရစဉ်၊ တို့ဗမာအစည်းအရုံး ခေါင်ဆောင်များမှာ တကွဲတပြားစီ ဖြစ်နေကြသည်။ သခင်နု၊ သခင်သန်းထွန်း၊ သခင်ဗဟိန်း စသော သူများမှာ ထောင်ထဲတွင် ရှိကြပြီး သခင်မြ၊ သခင်လှဘော်၊ သခင်လှဖေ (ဗိုလ်လကျ်ာ)၊ သခင်တင်မောင် စသည်တို့ အပြင်မှာ ကျန်ခဲ့ကြလေသည်။"
ကိုလိုနီခေတ်၊ စစ်ကြိုခေတ်၊ စစ်ပြီးခေတ်တစ်ဝိုက်က ဟင်္သာတခရိုင်၌ နိုင်ငံရေး နိုးကြားတက်ကြွသူ များစွာပေါ်ထွက်ခဲ့ဖူးသည်။ ထိူသူများမှာ တို့ဗမာအစည်းအရုံးကြီးကို ထူထောင်ခဲ့သူများမှ တစ်ဦးအပါအဝင်ဖြစ်သော ဝန်ကြီးဟောင်း သခင်ဗစိန်၊ မန်းဘခိုင်၊ ဖဆပလ ခရိုင်ဥက္ကဋ္ဌဟောင်း ဦးသန်းတင်၊ ဝန်ကြီး ဟင်္သာတဦးမြ၊ ဝန်ကြီး သခင်ချစ်မောင် (မြန်အောင်)၊ ဝန်ကြီးစောအောင်ပ၊ အလံနီ ဗိုလ် အောင်မင်း အစရှိသည်တို့ ဖြစ်ကြသည်။
မှီငြမ်းကိုးကား-
(၁)ဟင်္သာတဦးမြ၏ မြေးသမက် ဦးမြင့်စိန်ပြောပြချက်
ကျောက္ကာမီးဘေးတွင် အမျိုးသမီး နဲ့ ၁၈ နှစ်အောက်ကလေး စုစုပေါင်း ၁၀၀၀ကျော် မီးဘေးသင့်
By မဇ္ဈိမ 
ရန်ကုန်၊ ဖေဖော်ဝါရီ ၁၄ ။ ။ တနင်္သာရီတိုင်း မြိတ်ခရိုင်၊ ပုလောမြို့နယ် ကျောက္ကာကျေးရွာတွင် ဖေဖော်ဝါရီ ၁၃ရက်က မီးလောင်ကျွမ်းမှုကြောင့် အိမ်ခြေ ၃၀၀ခန့် မီးလောင်ပျက်စီးကာ ဆုံးရှုံးခဲ့ပြီး အမျိုးသမီး ၅၄၅ဦး၊ ၁၈ နှစ်အောက် ကလေးငယ် ၅၀၄ဦး အပါအဝင် စုစုပေါင်း လူဦးရေ ၁၅၆၄ဦး မီးဘေးသင့်ခဲ့ရသည်ဟု ပျက်စီးဆုံးရှုံးမှု စာရင်းဇယားများအရ သိရသည်။
ကျောက္ကာရွာရှိ အိမ်ခြေ ၇၀၀၊ အိမ်ထောင်စု ၇၉၈စုတွင် နေအိမ် ၂၉၇လုံး လောင်ကျွမ်းခဲ့ခြင်းဖြစ်ပြီး  အိမ်ထောင်စု ၄၁၅စု မီးဘေးသင့်ခဲ့ရသည်။
"မီးလောင်ကျွမ်းမှုကြောင့် နေအိမ် ၃၄လုံး လုံးဝပျက်စီးပြီး ၆၀,၄၅၂,၅၀၀ကျပ် ဆုံးရှုံးခဲ့သည်။ ယင်းအပြင် အထကခွဲကျောင်း နှင့် အမကခွဲကျောင်းတို့လည်း အဆောက်အဦးအချို့ ပျက်စီးခဲ့ပြီး တန်ဖိုးအားဖြင့် ၁၁၄,၆၅၀,၀၀၀ကျပ်ဖိုး ဆုံးရှုံးခဲ့သည်။ မီးလောင်မှုကြောင့် ဆုံးရှုံးမှုတန်ဖိုး ုစုပေါင်းမှာ ငွေကျပ် သိန်း ၁၇၅၀ကျော် (၁၇၅,၁၁၂,၅၀၀) ဆုံးရှုံးခဲ့သည်။"
ရန်ကုန်အစိုးရခွင့်ပြုနေသည့် စီမံကိန်းများ ပြည်သူ့အကျိုးမရှိရင် ပယ်ချမည်
By ဟိန်းကိုစိုး 
ရန်ကုန်၊ ဖေဖော်ဝါရီ ၁၄ ။ ။ အစိုးရသက်တမ်း ကုန်ခါနီးကာလအတွင်းမှ ရန်ကုန်အစိုးရက ခွင့်ပြုပေးနေသည့် စီမံကိန်းများ ပြည်သူနှင့် နိုင်ငံအတွက် အကျိုးမရှိပါက ပယ်ချသွားမည်ဟု ဆိပ်ကြီးခနောင်တိုမြို့နယ် မဲဆန္ဒနယ်အမှတ် ၁ ကိုယ်စားလှယ် ဒေါ်စန္ဒာမင်းက ဖေဖော်ဝါရီ ၁၄ရက်တွင် ပြောသည်။
ရန်ကုန်မြို့ကန်တော်ကြီးပတ်လမ်းရှိ CHATRIUM ဟိုတယ်တွင် ပြုလုပ်သည့် တိုင်း/ပြည်နယ်အမတ်များ အားပေးမြှင့်တင်ရေးအဖွဲ့နှင့် ရန်ကုန်တိုင်းလွှတ်တော် အမတ်များက ပူးပေါင်းကာ မဲဆန္ဒရှင်များအတွက် ဥပဒေရေးရာ၊ ပြည်သူ့ရေးရာကိစ္စရပ်များကို ကူညီဆောင်ရွက်နိုင်ရေး ဆွေးနွေးပွဲတွင် ပြောဆိုခြင်းလည်း ဖြစ်သည်။
"""အရှင်းဆုံးပြောရရင် ဒီအစိုးရလက်ထက်မှာလုပ်ခဲ့တဲ့ စီမံကိန်းတွေကို နောက်အစိုးရကသဘောတူချင်မှ တူမှာလေ ကျွန်မတို့ဖျက်လို့လည်းရတယ်လေ။ စစ်ဆေးလိုက်လို့ နိုင်ငံအတွက်မလိုအပ်ဘူးဆိုရင်ပယ်မှာ။"" ဟု ဒေါ်စန္ဒာမင်းက ပြောသည်။"
ပြည်သူ့အတွက် အကျိုးမရှိတဲ့စီမံကိန်းများနှင့် ပတ်သက်ပြီး လွှတ်တော်သစ်မှအစိုးရသို့ မေးမြန်းပါကလည်း အာဏာလွှဲပြောင်းရေးကာလ ဖြစ်သည့်အတွက် အစိုးရအဖွဲ့များက အတိအကျဖြေကြားပေးနိုင်မည် မဟုတ်သဖြင့် လွှတ်တော်အတွင်း မေးမြန်းမည်မဟုတ်ကြောင်း ၎င်းကဆိုသည်။
လက်ရှိအစိုးရသက်တမ်းသည် မတ်လ ၃၁ရက်တွင် ကုန်ဆုံးမည်ဖြစ်ပြီး ယင်းကာလမတိုင်မီ အာဏာအလွှဲအပြောင်း ကာလအတွင်း ရန်ကုန်တိုင်းအပါအဝင် ဒေသအချို့တွင် ဖွံ့ဖြိုးရေးခေါင်းစဉ်ဖြင့် စီမံကိန်းများကို စီးပွားရေးလုပ်ငန်းရှင်များထံသို့ လွှတ်တော်ခွင့်ပြုချက်မရှိဘဲ ခွင့်ပြုပေးနေသည်ဟု တိုင်းလွှတ်တော်အမတ်အချို့က ဝေဖန်နေကြသည်။
"""ဟိုနေ့က ကြားတဲ့ဆေးရုံကြီးလို ကိစ္စတွေပေါ့။ ဒါတွေကိုခွင့်ပြုပေးနေတာတွေသိရတယ်။ ဒါပေမယ့် အခုအချိန် လွှတ်တော်မှာ မဆွေးနွေးနိုင်ဘူး။ ဒါပေမယ့် တာဝန်လွှဲပြောင်းတဲ့အချိန်မှာ စာရင်း၊ ဇယားတွေအားလုံးကိုလည်း လွှတ်တော်ကတောင်းယူမှာ စိစစ်တာတွေလုပ်မှာပါ။"" ရန်ကုန်တိုင်းလွှတ်တော် မြောက်ဥက္ကလာမဲဆန္ဒနယ်အမှတ်၂ အမတ် ဦးမြင့်လွင်က ပြောသည်။"
လက်ရှိ ရန်ကုန်တိုင်းလွှတ်တော်အစည်းအဝေးကို ဖေဖော်ဝါရီ ၁၅ရက်တွင် ပြန်လည်ကျင်းပမည်ဖြစ်ပြီး လွှတ်တော် ကော်မတီများ ဖွဲ့စည်းမည်ဟုလည်း ၎င်းကဆိုသည်။
အာဏာလွှဲပြောင်းရေး ဆောင်ရွက်နေစဉ်ကာလအတွင်း ခွင့်ပြုနေသည့် စီမံကိန်းများနှင့် ပတ်သက်ပြီး ထိန်းသိမ်းဆောင်ရွက်နိုင်ရေးအတွက် သက်ဆိုင်ရာတိုင်းအစိုးရနှင့် အစိုးရအဖွဲ့၏ လုပ်ပိုင်ခွင့်များကို ဥပဒေအရ အတိအကျ သတ်မှတ်ပြဋ္ဌာန်းမှုများ ပြုလုပ်သင့်သည်ဟုလည်း ၈၈ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ ဦးကိုကိုကြီးကပြောသည်။
"""စီမံကိန်းတွေမှာ ငွေကိုစာရင်းစစ်တာအပြင်၊ အခုလိုအချိန်တွေမှာ စီမံကိန်းတွေကို ဘယ်သူက ဘယ်လိုအခွင့်အာဏာနဲ့ ခွင့်ပြုတာလဲဆိုတာကိုပါ စိစစ်သင့်တယ်၊ အဲဒီလိုလုပ်ဖို့လိုတယ်။"" ဟု ၎င်းကဆိုသည်။"
ရန်ကုန်တိုင်းလွှတ်တော် မဲဆန္ဒနယ် ၉၂ (တိုင်းရင်းသားလူမျိုးစုကိုယ်စားလှယ် အပါအဝင်) နေရာတွင် အမျိုးသားဒီမိုကရေစီအဖွဲ့ချုပ်က ၈၈နေရာ အထိအနိုင်ရရှိ ထားသည်။
လွှတ်တော်သစ်ကို ကူညီရန် ကုလသမဂ္ဂနှင့်အတူ ယူကေ လွှတ်တော်အမတ် မြန်မာနိုင်ငံလာမည်
By မဇ္ဈိမ 
ရန်ကုန်၊ ဖေဖော်ဝါရီ ၁၄ ။              ။ ကုလသမဂ္ဂနှင့် အတူ မြန်မာနိုင်ငံ၏ ပွင့်လန်းစ ဒီမိုကရေစီအတွက် ဗြိတိန်နိုင်ငံ Norwich North မဲဆန္ဒနယ်မှ အမျိုးသမီးလွှတ်တော်အမတ်ဖြစ်သူ ခိုးစမစ် Chloe Smith က လာရောက်ကူညီမည်ဖြစ်သည်။
ခိုးစမစ်အနေဖြင့် ဖေဖော်ဝါရီ ၁၅ ရက်တွင် မြန်မာနိုင်ငံသို့ လာရောက်မည်ဖြစ်ကာ ပြီးခဲ့သည့် သမိုင်းဝင်ရွေးကောက်ပွဲအပြီး လွှတ်တော်သစ်၌ ကိုယ်စားလှယ်အမတ်နေရာ ရွေးချယ်ခံရသည့် အမတ်သစ်များအား ကူညီထောက်ပံ့မှုများ ပေးသွားရန်ဖြစ်သည်။
"""ဒီမိုကရေစီအချိုးအကွေ့နိုင်ငံရဲ့ လွှတ်တော်သစ်ကို ပါဝင်ကူညီဖို့အတွက် ခုလိုတိုက်တွန်းခြင်းခံရတာ ကျွန်မအတွက်တော့ မယုံနိုင်လောက်အောင် ဂုဏ်ယူစရာပဲဖြစ်တယ်။ ကိုယ်စားလှယ် အမတ်သစ်တွေနဲ့ ကိုယ့်ရဲ့ မဲဆန္ဒနယ်ပြည်သူတွေအတွက် ဘယ်လိုမျိုးတွေ စွမ်းဆောင်လုပ်ကိုင်မယ်၊ တာဝန်ခံမှု တာဝန်ယူကိုယ်စားပြုမှုတွေကို ဘယ်လိုအလေးအနက်ထား လုပ်ကိုင်ကြရမယ်ဆိုတာတွေကို ကျွန်မက အတူဆွေးနွေးသွားမှာပဲဖြစ်ပါတယ်။""ဟု ခိုးစမစ်က ပြောသည်။"
မြန်မာ့လွှတ်တော်သစ်အတွက် သီတင်းတစ်ပတ်ကြာ လုပ်ငန်းခွင်သင်တန်းပေးသည့် အစီအစဉ်အတွင် သြစတြေးလျ၊ ဟောင်ကောင်၊ တီမောလက်တီ၊ တောင်ကိုရီးယား၊ ဘူတန်၊ မလေးရှားနှင့် အခြားနိုင်ငံများမှ လွှတ်တော်အမတ်များနှင့်အတူ ခိုးစမစ်အား ပါဝင်ဆောင်ရွက်ရန်အတွက် ကုလသမဂ္ဂနှင့် ပါလီမန်ယူနီယံတို့က တိုက်တွန်းခဲ့ခြင်းဖြစ်သည်။
မသန်စွမ်း ကလေးငယ်များ ကျောင်းဝင်ရာတွင်  ကျောင်းအုပ်များ၏ ငြင်းပယ်ခံရမှုများ ရှိ
By ယုဝေ 
ရန်ကုန်၊ ဇွန် ၂၇ ။     ။ မသန်စွမ်း ကလေးငယ်များသည် ပင်မအစိုးရ  ကျောင်းများသို့ ကျောင်းဝင်ရာတွင်  ကျောင်းဝင်ခွင့် လက်ခံ မလက်ခံ ဆိုသည်မှာကျောင်းအုပ် တစ်ဦးချင်းစီ၏ဆုံးဖြတ်ချက်နှင့်သက်ဆိုင်နေပြီး နိုင်ငံတော် အဆင့်လမ်းညွှန်မှုမရှိခြင်း ဟူသော အကြောင်းပြချက်ဖြင့် ငြင်းပယ်ခြင်း ခံနေရသည်ဟု  ဧဒင်မသန်စွမ်းသက်ငယ်များ ပြုစုရာရိပ်မြုံ၏ လူတိုင်းအကျုံးဝင်ပညာရေး စီးမံကိန်း အစီရင်ခံစာ အကျဉ်းချုပ်တွင် ဖော်ပြထားသည်။
လူတိုင်းအကျုံးဝင်ပညာရေးစီးမံကိန်း အစီရင်ခံစာ အကျဉ်းချုပ်နှင့် ပတ်သက်ပြီး ဇွန် ၂၇ ရက်က ရန်ကုန်မြို့ Central ဟိုတယ်တွင်  သတင်းစာ ရှင်းလင်းပွဲ ပြုလုပ်ခဲ့ခြင်းဖြစ်သည်။
ဧဒင်မသန်စွမ်းသက်ငယ်များပြုစုရာရိပ်မြုံ၏ လူတိုင်းအကျုံးဝင် စီမံကိန်း မန်နေဂျာ ဒေါ်တင်တင်ခိုင်က “ မသန်စွမ်း ကလေး ငယ်တွေအတွက် ကျောင်းဝင်ခွင့်နဲ့ ပတ်သက်ပြီး အခက်အခဲတွေဖြစ်နေတုန်းပဲ။
ကျောင်းဝင် ခွင့်ကလည်း ကျောင်းအုပ်က ကလေးကို ကျောင်းအပ်လက်ခံမခံပေါ်မူတည်ပါတယ်။ ကျောင်းတော် တော်များများမှာ  မသန်စွမ်းကလေးငယ်တေ ွကျောင်းတက်နိုင်ဖို့ သင်ထောက်ကူပစ္စည်းတွေ အများကြီး လိုအပ်နေဆဲပါပဲ။”ဟုပြောသည်။
စာသင်ကျောင်းအချို့တွင် လူတိုင်းအကျုံးဝင် သင်ယူမှု  ပတ်ဝန်းကျင်ကိုတွေ့ရှိရသည့်တိုင် ပင်မ(အစိုးရ) ကျောင်းများတွင် လူတိုင်း အကျုံးဝင်သင်ယူမှုဆိုင်ရာ ပတ်ဝန်းကျင် အားနည်းနေသေးသည်ကိုလည်း အစီရင်ခံစာ အကျဉ်းချုပ်တွင် ဖော်ပြထားသည်။
ဧဒင်မသန်စွမ်းသက်ငယ်များ ပြုစုရာရိပ်မြုံ မန်နေဂျင်း ဒါရိုက်တာ ဦးထှာအုပ်က “ ဒီစီမံကိန်းက မသန်စွမ်း ကလေးငယ်တွေအပေါ် သက်ရောက်မှုရှိမယ်လို့ယုံကြည်ပါတယ်။ဒီသုတေသနမှာ ဘယ်ပညာရှင် အသံမှ မပါဘူး။မသန်စွမ်းကလေးတွေ၊မိဘတွေ၊ ဆရာမတွေ၊ကျောင်းအုပ်တွေရဲ့ အသံပဲပါပါတယ်”ဟု ပြောသည်။
အဆိုပါ အစီရင်ခံစာ အတွက် ရန်ကုန်မြို့အတွင်းရှိ ပင်မအစိုးရကျောင်း ၇ ကျောင်း၊ အထူးကျောင်း ၂ ကျောင်း၊ နိုင်ငံတကာ ပုဂ္ဂလိကပိုင်ကျောင်း ၁ ကျောင်းနှင့် ဘုန်းတော်ကြီးသင်ပညာရေး ကျောင်းတစ်ကျောင်း စုစုပေါင်း ၁၁ ကျောင်းက မသန်စွမ်း ကလေးငယ်များ၊ မသန်စွမ်းမဟုတ်သော သူငယ်ချင်းများ၊မိဘများ၊ ဆရာ၊ ဆရာမများနှင့် ကျောင်းအုပ်ကြီးများ ၊ ကျောင်းမနေသည့် မသန်စွမ်းကလေးငယ်များနှင့် အုပ်ထိန်းသူမိဘ စုစုပေါင်း ၂၂၂ ဦးကို မေးမြန်းခဲ့ခြင်ဖြစ်သည်။
လူတိုင်း အကျုံးဝင်ပညာရေး စီမံကိန်းပြုလုပ်ရန်  သုတေသနပြုလုပ်ရသည့်ရည်ရွယ်ချက်မှာ- မသန်စွမ်း ကလေးငယ်များအပါအဝင် ပညာသင်ယူခွင့်ဆုံးရှုံးနေသူများအတွက် လူတိုင်းအကျုံးဝင် ပညာရေးကို မြှင့်တင်ပေးရန် ကြိုးစားရာတွင် မူဝါဒ ချမှတ်နေသူများနှင့် အကျုံးဝင် သက်ဆိုင်သူများအတွက် လိုအပ်နေသော ခိုင်လုံသည့်အထောက်အထားတစ်ခုဖြစ်လာရန်၊ ဆရာ၊ဆရာမများ လေ့ကျင့် သင်ကြားပေးခြင်းအပါအဝင် လူတိုင်းအကျုံးဝင်ပညာရေး အစီအစဉ် ပိုမိုတိုးတက်စေရေး အတွက် လိုအပ်ချက်များကို ရှာဖွေ
သတ်မှတ်ရန်တို့ဖြစ်သည်။
သုတေသနပြုလုပ်ရာတွင် အသုံးပြုသည့်မေးခွန်းများမှာ- မသန်စွမ်းမှုနှင့် လူတိုင်းအကျုံး ဝင်ပညာရေးအပေါ် နားလည်သဘောပေါက်မှု၊ အမြင်၊ ပညာသင်ကြားနိုင်ရေး အထောက်အကူပြုသည့်အရာ၊ အတားအဆီးဖြစ် သည့် အရာနှင့် ဝိသေသလက္ခဏာများပါဝင်သည်။
သုတေသနနှင့်ပတ်သက်သည့် မေးမြန်းမှုများကို ၂၀၁၄ ခုနှစ် ဇူလိုင်လမှ ဒီဇင်ဘာလအထိ ပြုလုပ်ခဲ့ခြင်း ဖြစ်သည်။ သုတေသနပြု လုပ်တွေ့ရှိချက်များအရ ကျောင်းတက်နေသည့်  မသန်စွမ်း ကလေးငယ်များအတွက် စာမေးပွဲများ၊ သန့်စင်ခန်း အသုံးပြုခြင်းနှင့် ကျောင်းသွားကျောင်းပြန် ခရီးတို့အတွက် စိုးရိမ်စိတ်အများ ဆုံးဖြစ်သည်ဟု အစီရင်ခံစာတွင်ဖော်ပြထားသည်။
ဇီကာဗိုင်းရပ်စ် မြန်မာနိုင်ငံသို့ ရောက်မရောက် မစမ်းသပ်နိုင်သေးသော်လည်း ဂရုစိုက်ရန် လိုပြီဟုဆို
By ထက်ထက် 
ရန်ကုန်၊ ဖေဖော်ဝါရီ၊ ၁၃ ။ ။ မြန်မာနိုင်ငံမှ လုပ်သားအဝင်အထွက်များသော အိမ်နီးချင်းထိုင်းနိုင်ငံ၊ တရုတ် နှင့် မလေးရှားနိုင်ငံတို့တွင် ကာကွယ်၊ ကုသရန် ဆေးမရှိသေးသော ဇီကာရောဂါပိုး ကူးစက်မှုများ ဖြစ်လာပြီဖြစ်ပြီး မြန်မာနိုင်ငံသို့ရောက်ရှိမှု ရှိ၊ မရှိ စမ်းသပ်စစ်ဆေးမှု မလုပ်နိုင်သေးကြောင်း ရန်ကုန်မြို့၊သူနာပြုတက္ကသိုလ်တွင် ဖေဖော်ဝါရီ ၁၃ရက်က ပြုလုပ်သော ဇီကာရောဂါပိုးကူးစက်မှုဆိုင်ရာ ဆွေးနွေးပွဲမှသိရသည်။
ထိုင်းနိုင်ငံတွင် ၂၀၁၂မှ ၂၀၁၅ထိ ကူးစက်မှုများ ဖြစ်ပွားခဲ့ပြီး၊ တရုတ်နိုင်ငံတွင် ကူးစက်ဖြစ်ပွားမှုရှိကြောင်းကို ပြီးခဲ့သော ဖေဖော်ဝါရီ ၉ရက်က တရုတ်အစိုးရပိုင် ဆင်ဟွာသတင်းဌာနက အတည်ပြုကြေငြာထားသည်။
"""(မြန်မာနိုင်ငံတွင် ဇီကာရောဂါပိုး ရှိ၊ မရှိ စမ်းသပ်စစ်ဆေးမှုပြုနိုင်ရန်အတွက်) ဓါတ်ခွဲခန်းပစ္စည်းတွေက အကုန်မှာထားပြီးသားပါ၊ ဒီတစ်ပတ်မှာတော့ အိန္ဒိယတို့၊ ထိုင်းတို့ကိုပို့ရမှာပေါ့။ နောက်တစ်ပါတ်လောက်ဆိုရင်တော့ အမျိုးသားကျန်းမာရေးဓါတ်ခွဲခန်းမှာ စစ်ဆေးလို့ရပါပြီ။"" ဟု ကျန်းမာရေးဝန်ကြီးဌာန၊ ပြည်သူ့ကျန်းမာရေးဦးစီးဌာန၊ ညွှန်ကြားရေးမှူးချုပ် ဒေါက်တာစိုးလွင်ငြိမ်းက ပြောသည်။"
ဇီကာရောဂါပိုးသည် အေးဒီးစ်ခြင်ကျားအမျိုးအစား ကိုက်ခံရခြင်းမှ တစ်ဆင့်ကူးစက်နိုင်သည်။ ထို့ပြင် ကိုယ်ဝန်ဆောင်မိခင်မှ ကလေးသို့လည်းကောင်း၊ နမ်းခြင်းအပါအဝင် လိင်ဆက်ဆံမှုပြုရာမှ လည်းကောင်း ကူးစက်နိုင်ကြောင်း ဆွေးနွေးပွဲ ဟောပြောချက်များအရ သိရသည်။
မျက်စိနာခြင်း၊ ဖျားခြင်း၊ ကိုက်ခဲခြင်း၊ ခေါင်းကိုက်ခြင်းတို့ ၂ရက်မှ ၇ရက်အထိ ခံစားရပါက နီးစပ်ရာ ကျန်းမာရေးဌာနများသို့ သတင်းပို့ရန် ပြည်သူ့ကျန်းမာရေးဦးစီးဌာနက တိုက်တွန်းလိုက်သည်။
ထို့ပြင် အေးဒီးစ်ခြင်ကျား ပေါက်ပွားမှုမရှိစေရန် ခြင်ကျားပိုးလောက်လမ်းရှင်းလင်းရေး လုပ်ငန်းများကို လုပ်ဆောင်ကြရန်လည်း နိုးဆော်လိုက်သည်။
နမ့်ဆန်မြို့တွင် ကျောက်မီးသွေးတူးဖော်နေခြင်းကို ဒေသခံများ ကန့်ကွက်သော်လည်း ဆက်လက်တူးဖော်
By အောင်ကိုဦး 
နမ့်ဆန်၊ဖေဖော်ဝါရီ ၁၅ ။              ။ ရှမ်းပြည်တောင်ပိုင်း၊ နမ့်ဆန်မြို့နယ်၊ ဝမ်ပုံကျေးရွာအုပ်စု၊ မီးသွေးကုန်းကျေးရွာတွင် ကမ္ဘောဇကုမ္ပဏီမှ ကျောက်မီးသွေးတူးဖော်နေခြင်းကို ဒေသခံများက ကန့်ကွက်မှု များပြုလုပ်နေသော်လည်း ဆက်လက်တူးဖော်နေမှုများပြုလုပ်နေသည်ဟု ရှမ်းပြည်တောင်ပိုင်း EITI လုပ်ငန်းဖော်ဆောင်ရေးကော်မတီအဖွဲ့ဝင် ဦးမိုးလွင်က မဇ္ဈိမ ကိုပြောသည်။
အဆိုပါကျောက်မီးသွေးတူးဖော်နေသောနေရာသည် အမှတ်(၇၃)သံချပ်ကာတပ်ရင်းမှ ၁၉၉၂ခုနှစ်တွင် မီးသွေးကုန်းကျေးရွာအပါအဝင် ရပ်ကွက်(၄)၊နယ်မြေ(၁)၊ နယ်မြေ(၂)နှင့်မြို့ဦးရပ်ကွက်တို့မှ ယာမြေဧက ၁၀၀ ကျော်ကိုသိမ်းယူခဲ့ပြီး ကမ္ဘောဇ ကုမ္ပဏီကို ၂၀၁၂ ခုနှစ်ခန့်၌  ကျော်မီးသွေးတူးဖော်ခွင့် ချထားပေးခဲ့ခြင်းဖြစ်သည်ဟု ဦးမိုးလွင် ကဆိုသည်။
"""အဓိက ကတပ်သိမ်းမြေထဲ အခုလို ကုမ္ပဏီပေးပြီးကျောက်မီးသွေးတူးဖော်နေတယ်။ပြီးတော့ တူးဖော်တဲ့နေရာနဲ့ ရွာနဲ့ကခြံစည်းရိုးပဲခြားတယ်။ပတ်ဝန်လည်းထိခိုက်တယ်။ကြာရင် ကျန်းမာရေးပါ ထိခိုက်မယ်။ ဒီကထွက်တဲ့အနံ့တွေကို အားလုံးရှုနေရတယ်။ကျွန်တော်တို့ EITIကလည်း ကုမ္ပဏီနဲ့ဆွေးနွေးဖို့လုပ်တယ်။ သူတို့တူးဖော်ခွင့်လိုင်စင် ရှိမရှိလည်း သိချင်တယ်။ နိုင်ငံတကာ မှာတောင်ကျောက်မီးသွေးတူးဖော်နေမှုနဲ့ပတ်သက်ပြီး ဆိုးကျိုးတွေအများဆုံးဖြစ်နိုင်လို့မလုပ်ကြတော့ဘူး။ ဒီမှာတော့ ရွာတွေကြားတောင်လုပ်နေတယ်။""ဟု ဦးမိုးလွင်ကပြောသည်။"
ကျောက်မီးသွေးတူးဖော်ခြင်းရပ်တန့်ရန်အတွက် ၂၀၁၅ခုနှစ်၊ဇွန်လ ၃ ရက်တွင် မီးသွေးကုန်းကျေးရွာရှိဒေသခံများကလက်မှတ်ထိုး၍ ပြည်နယ်အစိုးရအပါအဝင်သက်ဆိုင်ရာ ဝန်ကြီးဌာနအသီးသီးသို့ တိုင်ကြားစာများပေးပို့ခဲ့သည်ဟုလည်း မီးသွေးကုန်းကျေးရွာမှ ကိုမောင်ဆန်းကဆိုသည်။
"""ဒီမြေတွေသိမ်းတုန်းက တပ်ကသိမ်းတာပါ။လျော်ကြေးလည်းမရဘူး။လက်ညှိုထိုးစနစ်နဲ့သိမ်းခဲ့တယ်။တပ်ဆိုတော့ဘာမှမရဲဘူး။အခုကြတော့ ကျောက်မီးသွေးထွက်တယ်ဆိုပြီး ကုမ္ပဏီကိုချပေး လိုက်တယ်။ အဓိကပြောချင်တာတော့ ကျောက်မီးသွေးအနံ့တွေကျွန်တော်တို့နေ့စဉ်ရှုနေရတယ်။ပြီးတော့ သူတို့ကျောက်မီးသွေးသယ်တဲ့ ကားကြီးတွေကလည်း နေ့စဉ်ဝင်ထွက်နေတယ်။ဒါတွေကြောင့် ရပ်ပေးဖို့ လက်မှတ်တွေထိုးပြီး တိုင်ကြားကြတာပါ။""ဟု ကိုမောင်ဆန်း ကပြောသည်။"
ကျောက်မီးသွေးတူးဖော်နေသည့်နေရာနှင့်ထိဆပ်နေသည့်ကျေးရွာ၊ရပ်ကွက်တို့မှာ  ကျောက်မီးသွေးမှထွက်သည့်အနံ့ဆိုးများကို နေ့စဉ်ရှိုက်နေရသောကြောင့် ခေါင်းကိုက်ခြင်း၊အသက်ရှုမဝခြင်း၊မူးဝေခြင်းများ ခံစားနေရသည်ဟု ဒေသခံများကဆိုသည်။
"ဒေသခံတစ်ဦးဖြစ်သူ ကိုမောင်ခိုင်ကလည်း ""အနံ့က နေ့ဆိုမသိသာဘူး။ ညဆိုပိုထွက်တယ်။ ကလေးတွေနဲ့ လူကြီးတွေအသက်ရှုမဝတာတွေဖြစ်တယ်။သူတို့ကတော့ မတူးနဲ့ဆိုလည်းတူမှာပဲလေ။ အကောင်းဆုံးဖြစ်အောင် လုပ်ပေးဖို့တော့ သက်ဆိုင်ရာကရော ကုမ္ပဏီကရော လုပ်ပေးဖို့လိုတယ်။""ဟု ပြောသည်။"
ဒေသခံများအနေဖြင့် ကျောက်မီးသွေးတူးဖော်နေခြင်းကို ရပ်တန့်ပေးရန်အတွက် လက်မှတ်များထိုးပြီး ဒုတိယအကြိမ် စာတင်ရန်စီစဉ်လျှက်ရှိသည်။
"KBZ ကျောက်မီးသွေး ထုတ်လုပ်ရေးတာဝန်ရှိသူတစ်၊ဦးက ""ဒါကတပ်ဧရိယာပါ။ တပ်ကနေဌားရမ်းပြီးလုပ်တာပါ။ လုပ်ကွက်ကသေးသေးလေးပါ။ ရှိတဲ့အနေရာလေးတွေကွက်ပြီး တူးဖော်တောပါ။ အမှုန်တွေ အနံ့တွေမထွက်အောင် လုပ်ပေးထားတယ်။ ရေဖျန်းတာတွေလုပ်တယ်။ တူးဖော်ပြီးသားနေရာတွေကိုလည်း ပြန်ဖို့ပေးပါတယ်။ ကျွန်တော်တို့အနေနဲ့က ဒီလောက်ပဲပြောလို့ရပါမယ်။"" ဟု ပြောသည်။"
ကျောက်စိမ်းကုမ္ပဏီများ၏ မြေစာပုံများ စည်းကမ်းမဲ့စွန့်ပစ်မှု မရပ်မချင်း ဆန္ဒပြနေဦးမည်ဟုဆို
By ဖနိဒါ 
ချင်းမိုင်၊ ဖေဖော်ဝါရီ ၁၅ ။ ။ ကချင်ပြည်နယ် ဖားကန့်မြို့နယ် လုံးခင်းကျေးရွာအုပ်စုအတွင်း ကျောက်စိမ်းတူးဖော်ရေးကုမ္ပဏီများမှ မြေစာပုံများ စည်းကမ်းမဲ့ စွန့်ပစ်နေမှု မရပ်မချင်း ဆန္ဒပြတောင်းဆိုမှုများ ဆက်လက် လုပ်ဆောင်သွားမည်ဖြစ်ကြောင်း ဒေသခံများက ပြောသည်။
ကျောက်စိမ်းတူး ကုမ္ပဏီများ စွန့်ပစ်သော မြေစာပုံကြောင့် မြေပြိုမှုများ မကြာခဏ ဖြစ်ပွားခဲ့သဖြင့် ထပ်မံ မဖြစ်ပွားစေရန် ဖေဖော်ဝါရီလ ၁၃ ရက်မှ စတင်၍ ၂ ရက်ကြာ ဒေခသခံ လူ ၁၀၀ ကျော်က သပိတ်စခန်း ၄ နေရာ ဖွင့်လှစ်၍ ဆန္ဒပြနေခြင်း ဖြစ်သည်။
လုံးခင်းကျေးရွာ၊ ဇွပ်ရာ၊ ဆိုင်းတောင်၊ စကူးမှော်နှင့် လမ်မှော် စသည့် နေရာများတွင် သပိတ်စခန်းဖွင့်လစ်၍ ဒေသခံများနှင့် ကုမ္ပဏီများမှ တာဝန်ရှိသူများနှင့် တွေ့ဆုံဆွေးနွေးနိုင်သည်အထိ ဆန္ဒဖော်ထုတ်သွားမည် ဖြစ်ကြောင်း ဒေသခံ ဦးလမောင်လတောင်က ပြောသည်။
“မိုင်းတွေ ခွဲတာများလာတော့ နေအိမ်တွေလည်း တုံတဲ့အထိ ဖြစ်လာတယ်။ နောက်ပြီး ကုမ္ပဏီက စွန့်ပစ်ထားတဲ့ မြေစာပုံတွေ မြင့်လာတော့ ရေကြီးလာရင် ပိုစိုးရိမ်ရမဲ့ အခြေအနေရှိနေလို့ ကုမ္ဗဏီက လူတွေနဲ့ တွေ့ဆုံ ဆွေးနွေးနိုင်ဖို့ ဆန္ဒပြတာဖြစ်တယ်”ဟု သူက မဇ္ဈိမကို ပြောသည်။
“ကျနော်အနေနဲ့ အုပ်ချုပ်ရေးအပိုင်းတွေကိုလည်း ပြောပြထားတယ်။ ကုမ္ပဏီနဲ့ ကျနော်တို့နဲ့ တွေ့ဆံုံ ဆွေးနွေးပြီးရင်တော့ ဆန္ဒပြတောင်းဆိုတာ ရပ်မယ်။ ဒီနေ့ထိတော့ မဆွေးနွေးသေးဘူး။ သူတို့နဲ့ မဆွေးနွေးနိုင်သရွှေ့ ဆက်ရှိနေဦးမယ်”ဟု သူက ဆက်လက် ပြောဆိုသည်။
အစိုးရ အုပ်ချုပ်ရေး တာဝန်ရှိသူများနှင့် နိုင်ငံရေးပါတီတို့၏ ခွင့်ပြုချက်တောင်းခံ၍ ကဒ်ထူစက္ကူပေါ်တွင် ကုမ္ပဏီများ၏ မြေစာသယ် ယဉ်များ ဖြတ်သန်းမှု ရပ်တန့်ရန်၊ ဗီနိုင်းများဖြင့် ကုမ္ဗဏီမှ မြေစာများ စွန့်ပစ်သဖြင့် မြေများ ပြိုကျမည့် အခြေအနေ ရောက်နေသည့် ဓါတ်ပုံများ ကိုင်ဆောင်ခြင်း၊ သဘောဝ ပတ်ဝန်းကျင် ပျက်ဆီးနေမှု ရပ်တန့်ရန်ဟူသော အချက်များ တောင်းဆိုထားသည်ဟု သူက ပြောသည်။
၂၀၁၅ ခုနှစ်အတွင်း မြေစာပုံပြိုကျမှုကြောင်း မြေပိသေဆုံးသူ ၃၀၀ ခန့် ရှိမည်ဟု ခန့်မှန်းရကြောင်း ဦးလတောင်က ပြောသည်။
လက်ရှိ ဖားကန့်မြို့နယ် လုံးခင်းကျေးရွာအုပ်စုရှိ ဆန်ခါသို့ သွားသည့် လမ်းပေါ်ရှိ မြဦးယာဉ် ကုမ္ပဏီနှင့် တစ်သုံးလုံး ကုမ္ပဏီများသို့ သွားသည့် ကားလမ်းအား ပိတ်ဆို့၍ ဆန္ဒပြနေခြင်း ဖြစ်ကြောင်း ဖားကန့်မြို့နယ် ပြည်သူ့လွှတ်တော်ကိုယ်စားလှယ် ဦးတင်စိုးက ပြောသည်။
“အဓိက ဖြစ်နေတာက မြဦးယာဉ် ကုမ္ဗဏီက သွန်တဲ့မြေစာတွေက ဥရုချောင်းကမ်းနားမှာ ဥရုချောင်းကို ဖြတ်ပြီးတော့ သွန်နေတာ။ မြေစာပုံတွေက ပေ ၄၀၀၊ ၅၀၀ မြင့်နေတော့ အဲဒီ ဥရုချောင်းတွေပေါ်မှာ ကပ်လျက်ရှိတဲ့ တောင်ကုန်းတွေပေါ်မှာ သွန်နေတာဖြစ်တဲ့အတွက် အဲဒီ တောင်ကုန်းတွေက မြေ အနေအထားအရ မြေတွေက မခိုင်ဘူး။ တကယ်လို့ မိုးတွင်းမှာ ရေကြီးလို့ အဲဒီတောင်တွေ ပြိုကျပြီးတော့ အဲဒီ မြေစာပုံတွေက ဥရုချောင်းကို ပိတ်သွားမယ်ဆိုရင် လုံးခင်းနားတဝိုက်မှာရှိတဲ့ လူတွေက ရေဘေး ဒုက္ခကို အကြီးအကျယ် ခံစားရမယ်ဆိုတဲ့ စိုးရိမ်ချက်တွေ ရှိတယ်။ ကျနော်ကိုယ်တိုင်လည်း တွေ့ခဲ့တယ်။ နေ့တိုင်း မြင်နေရတယ် ဆိုတော့ အဲဒီကိစ္စအပေါ်မှာ အဓိက အခြေခံပြီးတော့ ဆန္ဒပြနေကြတာ ဖြစ်တယ်”ဟု သူက မဇ္ဈိမကို ပြောသည်။
၎င်းမြေစာပုံကြောင့် သဘာဝပတ်ဝန်းကျင်ကြောင့် ဖြစ်ပေါ်လာမည့် အန္တရာယ် တားဆီးပေးရန်နှင့် အဆိုပါ မြေစာပုံများကို နေ့စဉ် တွေ့မြင်နေရသဖြင့် စိတ်မကောင်းဖြစ်ရကြောင်းနှင့် ဆန္ဒပြ ဒေသခံများသည် လူ့အဖွဲ့အစည်းများ၊ နိုင်ငံရေးပါတီများအား ဖိတ်ကြား၍ လူ ၃၀၀ အင်အားဖြင့် ဆန္ဒဖော်ထုတ်ရန် ကြိုတင် ခွင့်ပြုချက်ယူ၍ ဆန္ဒဖော်ထုတ်နေခြင်း ဖြစ်သည်ဟု သူက ပြောသည်။
မီးဘေးအန္တရာယ် ကာကွယ်ရန် ကော့မှူးအမတ် ဒေါ်အောင်ဆန်းစုကြည်က မြို့နယ်အုပ်ချုပ်ရေးမှူးကို စာပို့
By မဇ္ဈိမ 
ဇန်နဝါရီလမှ စတင်ပြီး မြန်မာနိုင်ငံအနှံ့ မီးလာင်ကျွမ်းမှုများ ဆက်တိုက်ဖြစ်ပွားလျက်ရှိသည့်အတွက် ကော့မှူးမြို့နယ်တွင်လည်း မီးဘေးအန္တရာယ် ကာကွယ်ရေး ကြိုတင်ဆောင်ရွက်ရန် ရန်ကုန်တိုင်း ကော့မှူးမြို့နယ်အတွက် ရွေးကောက်တင်မြောက်ခြင်း ခံထားရသည့် အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်က မြို့နယ်အုပ်ချုပ်ရေးမှူးထံ ယနေ့ (ဖေဖော်ဝါရီ ၁၅ရက်)က စာပို့ကာ အကြောင်းကြားလိုက်သည်။
လွှတ်တော်ဟာ အသုံးချစရာ စင်မြင့်မဟုတ်ဟု အမတ်များကို ဒေါ်စုသတိပေး
By မင်းမင်း 
နေပြည်တော်(ဖေဖော်ဝါရီ ၁၅)။ ။ လွှတ်တော်သည် အမတ်တို့ အသုံးချစရာစင်မြင့်မဟုတ်သလို နပန်းလုံးဖို့ ကြိုးဝိုင်းတစ်ခုလည်းမဟုတ်ဟု NLDပါတီအမတ်အများဆုံးနေရာယူထားသည့် ပြည်ထောင်စုလွှတ်တော်အမတ်များကို NLDဥက္ကဌ ဒေါ်အောင်ဆန်းစုကြည်က သတိပေးလိုက်သည်။
“လွှတ်တော်ဆိုတာဟာ ကိုယ်စားလှယ်တစ်ဦးချင်း၊ တစ်ဦးချင်း ကိုယ့်အတွက်အသုံးချဖို့ စင်မြင့်လည်း မဟုတ်ပါဘူး။ ရာထူး၊ နေရာရဖို့ ခုတုံးလှေကားထစ်လည်း မဟုတ်ပါဘူး။ သဘောထားမတူညီတဲ့ ပုဂ္ဂိုလ်များအကြားမှာ နပန်းလုံးဖို့ ကြိုးဝိုင်းလည်း မဟုတ်ပါဘူး” ဟု ဒေါ်အောင်ဆန်းစုကြည်က အမတ်များကို သတိပေးသည်။
ဖေဖော်ဝါရီ ၁၅ရက်နံနက်ပိုင်းက လွှတ်တော်သဘင်ဆောင်တွင် ပြည်ထောင်စုလွှတ်တော်အမတ်အားလုံး တက်ရောက်သည့် ဒုတိယအကြိမ်လွှတ်တော်အမတ်များအတွက် လွှတ်တော်ဆိုင်ရာလုပ်ငန်းများ ရှင်းလင်းတင်ပြသည့်အစီအစဉ်ဖွင့်ပွဲအမှာစကားတွင် ဒေါ်အောင်ဆန်းစုကြည်က အထက်ပါအတိုင်း ထည့်သွင်းပြောကြားခဲ့ခြင်းဖြစ်သည်။
အဆိုပါ အစီအစဉ်သည် ယနေ့ ဖေဖော်ဝါရီ ၁၅ရက်မှ ၁၉ရက်နေ့အထိ လွှတ်တော်အမတ်များကို လွှတ်တော်ဆိုင်ရာလုပ်ငန်းများအား ငါးရက်ကြာ ရှင်းလင်းတင်ပြမည်ဖြစ်သည်။
"""ဒီနေရာ(လွှတ်တော်)ဟာ ကျွန်မတို့အားလုံး ဝိုင်းဝန်းကြိုးပမ်းပြီးတော့ နိုင်ငံနဲ့ပြည်သူအကျိုးကို အတတ်နိုင်ဆုံး ထမ်းဆောင်ရမယ့်နေရာဖြစ်ပါတယ်။ ပြည်သူတွေရဲ့ကိုယ်စားလှယ်ဆိုတာ ပြည်သူတွေရဲ့မျက်နှာကိုပဲ အဓိကကြည့်ရမှာဖြစ်ပါတယ်။ ကိုယ့်ရဲ့တစ်စုတစ်ဖွဲ့ထဲမျက်မှာကို အဓိကကြည့်ရမှာမဟုတ်ပါဘူး"" ဟုလည်း ဒေါ်အောင်ဆန်းစုကြည်က ဆိုသည်။"
ရန်ကုန်တိုင်းအတွက် ဘတ်ဂျက်ကို ရငွေ၊ သုံးငွေ အပိုအလိုမရှိရေးဆွဲထားဟု တိုင်းဘဏ္ဍာရေးဝန်ကြီးပြော
By မျိုးသူအောင် 
ရန်ကုန်၊ ဖေဖေါ်ဝါရီ ၁၅ ။             ။ ၂၀၁၆ - ၂၀၁၇ ဘဏ္ဍာနှစ် ရန်ကုန်တိုင်းဒေသကြီး၏ ဘတ်ဂျက်ငွေကို ရငွေနှင့် သုံးငွေအပိုအလိုမရှိ ရေးဆွဲထားကြောင်း ရန်ကုန်တိုင်းဒေသကြီး ဘဏ္ဍာရေးဝန်ကြီး ဒေါ်စန်းစန်းနွယ်က တိုင်းဒေသကြီးလွှတ်တော်တွင် ပြောကြားလိုက်သည်။
ဖေဖော်ဝါရီ ၁၅ရက်က ပြုလုပ်သည့် ဒုတိယအကြိမ် တိုင်းဒေသကြီးလွှတ်တော် အစည်းအဝေး ဒုတိယမြောက်နေ့တွင် တိုင်းဒေသကြီးအစိုးရအဖွဲ့ကိုယ်စား ဘဏ္ဍာငွေ အရအသုံးဆိုင်ရာ ဥပဒေကြမ်းကို လွှတ်တော်သို့ တင်သွင်းစဉ် ယခုကဲ့သို့ ထည့်သွင်းပြောကြားခဲ့ခြင်း ဖြစ်သည်။
"""ရန်ကုန်တိုင်းဒေသကြီး အစိုးရအဖွဲ့အနေဖြင့် တိုင်းဒေသကြီးအဆင့် ဌာန၊ အဖွဲ့အစည်းများ ရရှိနိုင်မည့် အခွန်ရငွေ၊ သာမန်ရငွေ၊ ပြည်ပအကူအညီရငွေ၊ ငွေလုံးငွေ ရင်းရငွေ၊ ကြွေးမြီရငွေနှင့် ပြည်ထောင်စု မှရရှိမည့် ဘဏ္ဍာငွေများအား အခြေခံ၍ အသုံးစာရိတ်များအား ဦးစားပေးသတ်မှတ်၍ ရေးဆွဲထားခြင်း ဖြစ်ပါတယ်။"
"ရန်ကုန်တိုင်းဒေသကြီး၏ ၂၀၁၆ -၂၀၁၇ ဘဏ္ဍာရေးနှစ် ရသုံးမှန်းခြေငွေစာရင်း စုစုပေါင်းရငွေမှာ (၃၃၆ ဒသမ ၂၁၁၅၇) ဘီလီယံဖြစ်ပြီး သုံးငွေမှာ ၃၃၆ ဒသမ ၂၁၁၅၇ ဘီလီယံဖြစ်ပါ၍ ပိုငွေလိုငွေမရှိရေး ဆွဲထားသော ဘတ်ဂျက်ဖြစ်ပါကြောင်း တင်ပြအပ်ပါတယ်"" ဟု ရန်ကုန်တိုင်းဒေသကြီး ဘဏ္ဍာရေးဝန်ကြီး ဒေါ်စန်းစန်းနွယ်က ဖေဖော်ဝါရီ ၁၅ရက်က လွှတ်တော် အစည်းအဝေး၌ ပြောသည်။"
ထို့ပြင် ၂၀၁၆ - ၂၀၁၇ ဘဏ္ဍာရေးနှစ် ဘတ်ဂျက်မှာ ယခင်နှစ်များနှင့်မတူဘဲ ပြည်ထောင်စုမှ မည်မျှ ထောက်ပံ့မည်ကို ကြိုတင်တောင်းထားခဲ့ပါသဖြင့် ထောက်ပံ့ငွေမည်မျှရရှိမည်ကို ကြိုတင်သိရှိပြီးဖြစ်ကြောင်း ဘဏ္ဍာရေးဝန်ကြီးက ပြောသည်။
၂၀၁၆ -၂၀၁၇ ဘဏ္ဍာနှစ်တွင် ပြည်ထောင်စု၏ ဘဏ္ဍာငွေမှ အကြောင်းအရာ သုံးမျိုးဖြင့် ထောက်ပံ့ငွေရရှိခဲ့ပြီး တိုင်းဒေသကြီး၏ လိုငွေအား ထောက်ပံ့မည့်ငွေမှာ ၄၀ ဒသမ ၈၅၈ ဘီလီယံ၊ ပြည်ထောင်စု လွှတ်တော်ဆိုင်ရာ ဖွံ့ဖြိုးရေးရန်ပုံငွေအတွက် လွှတ်တော် ကိုယ်စားလှယ်များက ဒေသဖွံ့ဖြိုးရေးဆောင်ရွက်ရန်  ၄ ဒသမ ၅ ဘီလီယံ၊ ရန်ကုန်တိုင်းဒေသကြီးအတွင်း  သွင်းကုန်တင်သွင်းမှုအတွက် ကောက်ခံရရှိသည့် အခွန်ငွေ မှအပ ကောက်ခံရှိမည့် လျာထားချက်ငွေ၏ ၁၅ ရာခိုင်နှုန်းနှင့် ညီမျှသော ၃၇ ဒသမ ၉၇၆၃၂၇ ဘီလီယံ စုစုပေါင်းရငွေမှာ ၈၃ ဒသမ ၃၃၄၃၂၇ ဘီလီယံ ဖြစ်ကြောင်း တိုင်းဒေသကြီး ဘဏ္ဍာရေးဝန်ကြီး၏ ပြောကြားချက်အရ သိရသည်။
"""တိုင်းဒေသကြီး အစိုးရဆီကနေ ကျွန်မတို့ ဘတ်ဂျက်ငွေကို တောင်းကြည့်ရမယ်။ တောင်းကြည့်ပြီးတော့မှ သူတို့ ဘတ်ဂျက်ငွေကို ဘယ်လိုသုံးထားလဲ၊ ပေးထားတဲ့ ဘတ်ဂျက်တွေအပေါ်မှာ ဘယ်လိုသုံး ဖို့စီစဉ်ထားလဲဆိုတာ ကျွန်မတို့ ဘာမှ မဆွေးနွေးရသေးဘူး။ အမှန်အတိုင်းပြောရရင် အဓိပ္ပါယ် မရှိဘူး ရှိတယ်ဆိုတာ ကျွန်မတို့ မလေ့လာရသေးဘူး"" ဟု ဆိတ်ကြီးခနောင်တိုမြို့နယ် မဆြန္ဒနယ် အမှတ် (၁)မှ တိုင်းဒေသကြီး လွှတ်တော်ကိုယ်စားလှယ် ဒေါ်စန္ဒာမင်းက ပြောသည်။"
ဒုတိယအကြိမ် ရန်ကုန်တိုင်းဒေသကြီးလွှတ်တော် ဒုတိယမြောက်နေ့တွင် ရန်ကုန်တိုင်းဒေသကြီး အစိုးရအဖွဲ့ကိုယ်စား စီမံကိန်းနှင့် စီးပွားရေးဝန်ကြီး ဦးသန်းမြင့်က ရန်ကုန်တိုင်းဒေသကြီး၏ ဒေသန္တရ စီမံကိန်းဥပဒေကြမ်းနှင့် ဘဏ္ဍာရေးဝန်ကြီးတို့ ဘဏ္ဍာငွေအရအသုံးဆိုင်ရာ ဥပဒေကြမ်းတို့ကို လွှတ်တော်သို့ တင်သွင်းခဲ့ကြခြင်း ဖြစ်သည်။
ဧရာဝတီတိုင်းအတွင်း ကျောင်းဆရာလိုအပ်ချက် ၈၀၀၀ ကျော်ရှိပြီး မူလတန်းပြ လိုအပ်ချက် အမြင့်ဆုံးဖြစ်
By စည်သူမောင်မောင် 
ပုသိမ်၊ ဖေဖော်ဝါရီ ၁၅ ။               ။ ဧရာဝတီတိုင်းဒေသကြီးအတွင်း ကျောင်းဆရာ လိုအပ်ချက်မှာ ၈၀၀၀ ကျော်ရှိပြီး၊ မူလတန်းပြဆရာ ၆၀၀၀ကျော် လိုအပ်နေကြောင်း တိုင်းဒေသကြီးအစိုးရအဖွဲ့ဝင် လူမှုရေးဝန်ကြီး ဒေါ်ခင်စောမူက မဇ္ဈိမသို့ပြောသည်။
"""ဆရာမ လိုအပ်ချက်နှစ်တိုင်းရှိတယ်။ ဒါပေမယ့် ဘတ်ဂျက်က ပြည်ထောင်စုဘတ်ဂျက်ဖြစ်တယ်။ တိုင်းအစိုးရအဖွဲ့ရဲ့ ဘက်ဂျက်မဟုတ်လို့ လျာထားလို့မရဘူ။ ပြည်ထောင်စုကခန့်မှ ရတယ်။ ကျောင်းတွေ မှာလစ်လပ်ဆရာ အရေအတွက်ကိုတင်ပြ တောင်းဆိုပါတယ်"" ဟု ဒေါ်ခင်စောမူက မဇ္ဈိမသို့ပြောသည်။"
ပုသိမ်ပညာရေးကောလိပ်မှ ယခုရက်ပိုင်းအတွင်း ဆရာ၊ ဆရာမ ၁၉၇၇ဦး ကျောင်းဆင်းရန် ရှိနေပြီး ထိုဆရာ၊ ဆရာမများကို မူလတန်းပြ ခန့်အပ်သွားမည်ဟုလည်း လူမှုရေးဝန်ကြီး ဒေါ်ခင်စောမူက ပြော သည်။
"ဧရာဝတီတိုင်းအတွင်း ဆရာ၊ ဆရာမ လိုအပ်ချက် ရှိလာခြင်းမှာ ""အငြိမ်းစားသွားတာတွေ၊ ပြောင်းရွေ့သွားတာတွေ၊ ကျောင်းတွေ အဆင့်တိုးသွားလို့ ဆရာလိုအပ်ချက်တွေ ဖြစ်သွားတာပါ၊ ပညာရေးကောလိပ်မှာ ကျောင်းအိပ်ကျောင်းစား တက်တာကော အခုဆို နေ့ကျောင်းတက်နိုင်အောင်လုပ်ထားပေးတယ်""ဟု ဒေါ်ခင်စောမူက မဇ္ဈိမသို့ပြောသည်။"
"""ကျောင်းအဆင့်တိုးနဲ့ ဆရာ မွေးထုတ်ပေးနိုင်တာကို ထိန်းညှိရင် ဆရာဆရာမ လိုအပ်ချက်ကျဉ်းသွားနိုင်မယ်။ ကျောင်းအဆင့်တိုးပေးသင့်တဲ့ ကျောင်းတွေတော့ တိုးပေးရမှာပေါ့။ အရင်က ကျေးရွာတွေက ကျောင်းအဆင့်တိုးရင် ဆရာတွေ နေထိုင်ရေးကို ကျေးရွာတွေက တာဝန်ယူရတယ်။ အခုကျ အစိုးရတာဝန်ယူပေးရတယ်""ဟု ၎င်းက ပြောသည်။"
"""ရင်နှစ်တွေဆို ကျောင်းအဆင့်တိုးတာ ၆၀၀ကျော် ၇၀၀ကျော်ရှိတယ်။ ဒီနှစ်မှာ ၂၀၀ ကျော်လောက် တိုးတယ်""ဟုလည်း ဆက်ပြောသည်။"
တိုက်ပွဲများရပ်ရေး တအာင်းတပ်မတော်နှင့် ဆွေးနွေးရန် အသင့်ပဲဟု RCSS ပြော
By ဖနိဒါ 
ချင်းမိုင်၊ ဖေဖော်ဝါရီ ၁၅ ။            ။ ရှမ်းပြည်ပြန်လည်ထူထောင်ရေးကောင်စီ (RCSS/SSA)နှင့် တအာင်းလွတ်မြောက်ရေးတပ်မတော် (TNLA)တို့ အကြား တိုက်ပွဲ ဖြစ်ပွားနေမှု နှင့် ပတ်သက် ပြီးနှစ်ဖက် ခေါင်းဆောင်များ တွေ့ဆုံဆွေးနွေးရန် RCSS ဘက်မှ အဆင်သင့်ရှိနေပြီဟု RCSS၏  ပြောရေးဆိုခွင့်ရှိသူ ဗိုလ်မှူးကြီး စိုင်းလက မဇ္ဈိမကို ပြောသည်။
နှစ်ဖက် တိုက်ပွဲများ ဖြစ်ပွားမှုအား ကြားဝင်ညှိနှိုင်းပေးရန်အတွက် SSPP ၏ နာယက ဗိုလ်ချုပ်ဆေထင် ဦးဆောင်သော အဖွဲ့နှင့် RCSS ဥက္ကဋ္ဌ ဗိုလ်ချုပ် ယွပ်ဆစ် ဦးဆောင်သော အဖွဲ့များ ဖေဖော်ဝါရီလ ၁၄ ရက်က ထိုင်းနိုင်ငံ ချင်းမိုင်မြို့တွင် တွေ့ဆုံဆွေးနွေးခဲ့သည်။
ဆွေးနွေးရာတွင် အဓိကအားဖြင့် TNLAနှင့် RCSS တို့အကြား တိုက်ပွဲ ဖြစ်ပွားနေမှုအပေါ် တွေ့ဆုံ ဆွေးနွေးနိုင်ရေး၊ နိုင်ငံရေးဆွေးနွေးပွဲတွင် အားလုံး ပူးပေါင်း ဆောင်ရွက် သွားရန်နှင့် စစ်ပြေး ဒုက္ခသည်များ အရေး ပူးပေါင်းဆောင်ရွက်ရန် စသည့် အချက် ၃ ချက်ကို ဆွေးနွေးနိုင်ခဲ့ကြောင်း ၎င်းက ပြောသည်။
“ကျနော်တို့က TNLA ကို ရန်သူလို့ မသတ်မှတ်ရပါဘူး။ စစ်ဆင်ရေးတွေလုပ်ဖို့လည်း စီမံချက်တွေ မရှိဘူး။ သို့ပေမယ့်လည်း TNLA ဘက်က တပ်တွေ တိုက်ခိုက်လာတဲ့အတွက်ကြောင့် မိမိကိုယ်ကိုယ် ခုခံကာကွယ်ရခြင်းပဲ ဖြစ်တယ်။ အကောင်းဆုံး နည်းလမ်းကတော့ ငြိမ်းချမ်းတဲ့ နည်းလမ်းနဲ့ တွေ့ဆုံညှိနှိုင်း အဖြေရှာပြီးတော့ ဖြေရှင်းကြတာ အကောင်းဆုံးဖြစ်တဲ့အတွက် ကျွန်တော်တို့မှာ ဒီလိုဖြေရှင်းဖို့ အသင့်ဖြစ်တဲ့အကြောင်း ဆွေးနွေးတယ်”ဟု RCSS မှ ပြောရေးဆိုခွင့်ရှိသူ ဗိုလ်မှူးကြီး စိုင်းလက ပြောသည်။
RCSS ဥက္ကဋ္ဌ ဒု ဗိုလ်ချုပ်ကြီးယွက်ဆစ် ဦးဆောင်သော ကိုယ်စားလှယ် ၉ ဦးနှင့် SSPP ၏ နာယကလည်းဖြစ်၊ ရှမ်းပြည်ပူးပေါင်းဆောင်ရွက်ရေး ကော်မတီ (Shan State Joint Action Committee -SSJAC) အဖွဲ့ဝင်ဖြစ်သူ ဗိုလ်ချုပ်ဆေထင် ဦးဆောင်သည့် ကိုယ်စားလှယ် ၆ ဦးတို့ တွေ့ဆုံဆွေးနွေးခဲ့ခြင်း ဖြစ်သည်။ တွေ့ဆုံပွဲတွင် SSJAC အဖွဲ့ဝင်ဖြစ်သော ရှမ်းတိုင်းရင်းသားများဒီမိုကရေစီအဖွဲ့ချုပ် (SNLD) မှ အတွင်းရေးမှူး စိုင်းညွန့်လွင်လည်း ပါဝင်ခဲ့သည်။
ထို့ပြင် မြန်မာနိုင်ငံရေး ပြုပြင်ပြောင်းလဲမှုတွင် ရှမ်းပြည်နယ်အရေး အပါအဝင် ဖက်ဒရယ် ပြည်ထောင်စု တည်ဆောက်ရေးအတွက် အားလုံး ပူးပေါင်းဆောင်ရွက်သွားရန် သဘောတူညီခဲ့သည်ဟု ဗိုလ်မှူးကြီး စိုင်းလက ပြောသည်။
“ကျနော်တို့ ရှမ်းပြည်အရေးကိစ္စကို ပူးပေါင်းဆောင်ရွက်သွားမှာ ဖြစ်သလို၊ ပြည်ထောင်စုအရေး ကျနော်တို့ အားလုံးနဲ့ ပူးပေါင်းပြီး ဆောင်ရွက်သွားမယ်ဆိုတဲ့အကြောင်း၊ အဓိက လိုအပ်ချက်ဖြစ်နေတဲ့ နိုင်ငံရေးပြုပြင်ပြောင်းလဲရေးကိစ္စမှာ တတ်နိုင်တဲ့ အစွမ်းအစနဲ့ ကျနော်တို့ ပါဝင်ပြီး ဆောင်ရွက်သွားမယ်။ တိုင်းပြည်အေးချမ်းသာယာရေး၊ ကျနော်တို့ လိုချင်တဲ့ ကိုယ်ပိုင်ပြဌာန်းခွင့်ကို အာမခံပေးနိုင်မဲ့ ဖက်ဒရယ် ပြည်ထောင်စုကို တည်ဆောက်တဲ့နေရာမှာ ပူးပေါင်းပါဝင်သွားကြဖို့အတွက် ဆွေးနွေးဖြစ်ကြပါတယ်”ဟု သူက ပြောသည်။
စစ်ပြေးဒုက္ခသည်များ စားဝတ်နေရေး၊ ကျန်းမာရေးဆိုင်ရာ ကိစ္စရပ်များအား ထိရောက်သည့် အကူအညီများ ပေးနိုင်ရန် အားလုံး ပူးပေါင်းဆောင်ရွက်သွားမည်ဖြစ်သလို၊ စစ်ပြေးဒုက္ခသည်များအား ပြန်လည် နေရာချထားရေးကိစ္စများကိုလည်း ပူးပေါင်းဆောင်ရွက်သွားရန် ဆွေးနွေးညှိနှိုင်းနိုင်ခဲ့သည်ဟု သူက ပြောသည်။
ပြီးခဲ့သည့် ၂၀၁၅ ခုနှစ် နိုဝင်ဘာလ ၂၇ ရက်မှစတင်၍ TNLA နှင့် RCSS တို့အကြား တိုက်ပွဲ ဖြစ်ပွားခဲ့ရာမှ နှစ်လကျော်အကြာ သည်အထိ တိုက်ပွဲ ဖြစ်ပွားခဲ့ပြီးနောက် SSPP ဘက်မှ ကြားဝင် တွေ့ဆုံဆွေးနွေးပေးနေခြင်း ဖြစ်သည်။
လက်ရှိ TNLA နှင့် တိုက်ပွဲဖြစ်ပွားနေသော နမ့်ခမ်းဒေသတွင် ၂၀၀၀ ခုနှစ်မှစတင်၍ RCSS တပ်များ မြေအောက်လှုပ်ရှားနေပြီး ၂၀၀၆ ခုနှစ်တွင် တပ်ပုံစံဖြင့် လှုပ်ရှားလာခြင်း ဖြစ်ကြောင်း ဗိုလ်မှူးကြီး စိုင်းလက ပြောသည်။
တစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း(NCA) လက်မှတ်ရေးထိုးပြီးနောက် RCSS ဘက်မှ TNLA ထိန်းချုပ်နယ်မြေသို့ စစ်အင်အား ၁၀၀၀ ကျော် လှုပ်ရှားလာသဖြင့် တိုက်ပွဲ ဖြစ်ပွားရခြင်း ဖြစ်သည်ဟု TNLA ဘက်မှ ပြောဆိုထားသည်။
ကြက်ဖကြီးဟုစွပ်စွဲခံထားရသော ကိုလှဖုန်းမှ သူ့အကောင့်မဟုတ်ဟုပြောကြား
By ယဉ်မွန်ခိုင် 
ရန်ကုန်၊ ဖေဖော်ဝါရီ ၁၅ ။ ။ ကြက်ဖကြီးအကောင့်ဟု စွပ်စွဲကာ ဆက်သွယ်ရေး ဥပဒေ ပုဒ်မ ၆၆(ဃ)ဖြင့် တရားစွဲဆိုခံထားရသော ကိုလှဘုန်းက ကြက်ဖကြီးအကောင့်မှာ ၎င်း၏အကောင့် မဟုတ်ကြောင်း ပြောကြားခဲ့သည်။
ကိုလှဘုန်းကို ယနေ့ ဖေဖော်ဝါရီလ ၁၅ ရက်တွင် မရမ်းကုန်းမြို့နယ် တရားရုံးတွင် ဒုတိယမကြိမ် ရုံးထုတ်လာစဉ် မီဒီယာများကို ယခုကဲ့သို့ ပြောကြားခဲ့ခြင်း ဖြစ်သည်။
"""ကျွန်တော့်ကို ကြက်ဖကြီးလို့ စွပ်စွဲထားပါတယ်။ ကျွန်တော် ကြက်ဖကြီးမဟုတ်ပါဘူး။ အဲဒီအတွက် တရားရင်ဆိုင်သွားမှာပါ။""ဟု ကိုလှဘုန်းက ပြောကြားခဲ့သည်။"
စွပ်စွဲခံထားရသူ ကိုလှဘုန်းကို ဖေဖော်ဝါရီလ ၁၁ ရက်ညက နေအိမ်တွင် လာရောက်ဖမ်းဆီးသွားခဲ့ခြင်းဖြစ်ပြီး ဟန်းဖုန်းများအား သက်သေခံအဖြစ် ဖမ်းဆီးသွားကြောင်း ၎င်း၏ ဇနီးဖြစ်သူ ဒေါ်ဆွေဆွေလွင်က ပြောသည်။
"""သူက သင်္ဘောကပြန်လာတာမကြာသေးဘူး။ သူလည်း ဖေ့ဘုတ်သုံးရင်း သူသဘောကျတဲ့ပုံတွေ Save မှာပေါ့နော်။ အဲဒါကို ဖမ်းတာပေါ့နော်။ အဲဒီလို ပုံလေးတွေ save တာတောင် ဖမ်းတယ်ဆိုရင် တစ်နိုင်ငံလုံးက ဖေ့ဘုတ်သုံးတဲ့သူတွေအတွက်လည်း အဆင်မပြေတော့ဘူး"" ဟု မဆွေဆွေလွင်က ပြောသည်။"
ကိုလှဘုန်းကို ဖေဖော်ဝါရီလ ၂၄ ရက်တွင် ရုံးချိန်းပြန်လည်ခေါ်ယူထားပြီး အမှုသက်သေမခိုင်လုံပါက စွဲချက်မှ အပြီးသတ် လွှတ်မြောက်နိုင်ကြောင်း အမှုအားလိုက်လံဆောင်ရွက်ပေးနေသော ရှေ့နေ ဦးရောဘတ်စန်းအောင်က ပြောသည်။
အခြေခံအကျဆုံး အုပ်ချုပ်ရေးကဏ္ဍအား စတင် ထိန်းကျောင်းမည်ဟု မကွေးတိုင်း လွှတ်တော်ဥက္ကဋ္ဌပြော
By ဒေါင်းလူ (မကွေး) 
မကွေး၊ ဖေဖော်ဝါရီ ၁၅ ။ ။ မကွေးတိုင်းဒေသကြီး၊ လွှတ်တော်ဥက္ကဋ္ဌ ဦးတာက အခြေခံအုပ်ချုပ်ရေးစနစ်၌ အရေးကြီးသော ရပ်ကျေး/ထွေအုပ် စာရေးများ ဝန်ထမ်းစည်းကမ်းများအား အဓိကချိုးဖောက်နေမှုကို လုံးဝ လက်မခံနိုင်ကြောင်း နှင့် ရပ်ကျေးအုပ်ချုပ်ရေး၊ အတွင်းရေးမှူးအဖြစ် ဆောင်ရွက်ရသည့် ရပ်ကျေးစာရေးများမှာ တာဝန်ကျရာအရပ်ဒေသတွင် သွားရောက်နေထိုင်ခြင်းမရှိဟု ပြောဆိုလိုက်သည်။
မင်းဘူးခရိုင်၊ စလင်းမြို့နယ်တွင် ဖေဖော်ဝါရီ ၁၅ရက်က ပြုလုပ်ခဲ့သော ဌာနဆိုင်ရာပေါင်း(၃၆)ခုနှင့် ပထမဆုံး တွေ့ဆုံပွဲတွင် ယင်းကဲ့သို့ ပြောကြားခဲ့ခြင်းဖြစ်သည်။
အခြေခံအုပ်ချုပ်ရေးကဏ္ဍနှင့် ပတ်သက်၍ အားနည်းချက်များကို သက်ဆိုင်ရာဌာနများက အရေးယူဆောင်ရွက်ရန် လိုအပ်သလို တိုင်းပြည်အတွက် မနစ်နာစေရန် စည်းကမ်းတကျလုပ်ဆောင်သွားရန် လိုအပ်ကြောင်း၊ ထိုသို့ လုပ်ကိုင်ဆောင်ရွက်ခြင်းမရှိပါက သက်ဆိုင်ရာတိုင်းဒေသကြီးဌာနဆိုင်ရာ အကြီးအကဲများမှတဆင့် လုပ်ဆောင်ပေးရန် ပြောဆိုသွားမည်ဟု ပြောသည်။
ထို့ပြင် ရွေးကောက်ပွဲဆိုင်ရာ စည်းမျဉ်းစည်းကမ်းများကိုလည်း ချိုးဖောက်မှုများရှိပြီး ရပ်ကျေးအုပ်ချုပ်ရေးမှူးများသည်လည်း ပြည်သူတကယ်ကြိုက်သော အုပ်ချုပ်ရေးမှူးများဖြစ်ရန် လိုအပ်သောကြောင့် အခြေခံအုပ်ချုပ်ရေးကဏ္ဍမှစတင်ပြီး ထိန်းကျောင်းဆောင်ရွက်သွားမည်ဖြစ်ကြောင်း လွှတ်တော်ဥက္ကဋ္ဌ ဦးတာက ပြောကြားသည်။
"""ကျွန်တော်တို့ပါတီအနေနဲ့ ပြည်သူက တကယ်ပြောင်းလဲဖို့ ရွေးချယ်ပေးလိုက်တဲ့အတွက် ပြည်သူတွေလိုအပ်တဲ့ ကဏ္ဍတိုင်းကို ဖြည့်ဆည်းဆောင်ရွက်ပေးသွားပါမယ်။ ပညာရေးနဲ့ပတ်သက်ပြီး အားနည်းချက်တွေ တွေ့နေရပါတယ်။ အခြေခံအဆောက်အအုံတွေ ဆောက်တာကိုက စိစစ်မှုတွေအားနည်းနေပါတယ်။ အရည်အသွေးမပြည့်တာတွေ တွေ့ရပါတယ်။ အရည်အသွေးက တော်တော်ညံ့ပါတယ်။ ""ဟု လွှတ်တော်ဥက္ကဋ္ဌက သုံးသပ်ပြောဆိုသည်။"
တစ်ပတ်အတွင်း ရှမ်းပြည်နယ်တွင် စစ်ဘေးရှောင် ထွက်ပြေးသူပေါင်း ၃၀၀၀ ကျော်ထက်မနည်းရှိ
By Xinhua 
ပြီးခဲ့သည့် သီတင်းတစ်ပတ်အတွင်း မြန်မာနိုင်ငံ၏ မြောက်ပိုင်းရှမ်းပြည်မှ စစ်ဘေးရှောင် နေရပ်စွန့်ထွက်ပြေးကြသည့် ပြည်သူပေါင်း ၃၀၀၀ ကျော်ထက်မနည်းရှိနေကြောင်း ကုလသမဂ္ဂလူသားချင်း စာနာထောက်ထားရေး ပူးပေါင်းဆောင်ရွက်မှုရုံး OCHA မှ အစီရင်ခံကြောင်း ကုလသမဂ္ဂရုံး ပြောရေးဆိုခွင့်ရှိသူတစ်ဦးက ပြောသည်။
“ထွက်ပြေးခိုလှုံရာသူအများစုက ဘုန်းကြီးကျောင်းတွေမှာ လာရောက်နေထိုင်နေကြရပါတယ်။ ဒေသအဖွဲ့အစည်းတွေ၊ အာဏာပိုင်အဖွဲ့အစည်းတွေနဲ့ မြန်မာကြက်ခြေနီအသင်းတို့က ကူညီပေးနေရတယ်။” ဟု ကုလသမဂ္ဂလက်ထောက်ပြောရေးဆိုခွင့်ရှိသူ Farhan Haq ကပြောကြားသည်။
“ကုလသမဂ္ဂအနေနဲ့ သက်ဆိုင်ရာအာဏာပိုင်တွေနဲ့ အနီးကပ်ပူးပေါင်းဆောင်ရွက်နေပါတယ်။ ကုလသမဂ္ဂလူသားချင်းစာနာထောက်ထားရေးရုံးက ဝန်ထမ်းများက အခြေအနေတွေကို ကြည့်ရှုအကဲဖြတ် လျက်ရှိပြီး လိုအပ်ရင် အကူအညီ အထောက်အပံ့တွေ တိုးပေးဖို့ လုပ်နေပါတယ်။”ဟု ၎င်းက ပြောသည်။
ထိုင်းအသေးစားနှင့် အလတ်စားလုပ်ငန်းများက မြန်မာသို့ စားသောက်ကုန်တင်ပို့မှု ပစ်မှတ်ထားလာနိုင်
By သည်နေးရှင်း 
ထိုင်းနိုင်ငံက စက်မှုဝန်ကြီးဌာန အမျိုးသားစားသောက်ကုန်လုပ်ငန်းအဖွဲ့သည် ထိုင်းနိုင်ငံမှ စားသောက်ကုန်များ ပြည်ပတင်ပို့မှု တိုးတက်လာရေးအတွက် မြန်မာနိုင်ငံဈေးကွက်သို့ စားသောက်ကုန်များ ပိုမိုတင်ပို့ရန် ပစ်မှတ်ထားသင့်ကြောင်း အသေးစားနှင့် အလတ်စားလုပ်ငန်းများကို တိုက်တွန်းထားသည်။
ပြီးခဲ့သည့်နှစ်က မြန်မာသို့ ထိုင်းနိုင်ငံ၏ စားသောက်ကုန်တင်ပို့မှုသည် ၂၄ ရာခိုင်နှုန်းတက်လာခဲ့သည်ဟု ယင်းအဖွဲ့က ထုတ်ပြန်သည်။ ဂျပန်၊ အမေရိကန်နှင့် တရုတ်တို့ပြီးလျှင် မြန်မာနိုင်ငံသည် ထိုင်းနိုင်ငံအတွက် ကမ္ဘာ့စတုတ္ထအကြီးဆုံး စားသောက်ကုန်တင်ပို့ရသည့် ဈေးကွက်လည်းဖြစ်နေသည်။
ယခုနှစ် မြန်မာနိုင်ငံ၏ စီးပွားရေးက ၈ ရာခိုင်နှုန်းတက်လာလိမ့်မည်ဖြစ်ကြောင်း ခန့်မှန်းထားသည်။
ပြီးခဲ့သည့်လအတွင်းက ကျင်းပခဲ့သော မြန်မာ့အပြည်ပြည်ဆိုင်ရာ ဝန်ဆောင်မှုလုပ်ငန်းနှင့် အသေးစားနှင့်အလတ်စားလုပ်ငန်းများပြပွဲတွင်လည်း ထိုင်းအမျိုးသားစားသောက်ကုန်လုပ်ငန်းအဖွဲ့က လာရောက်ပြသခဲ့သည်။
မြန်မာပြည်သူများသည် ထိုင်းအစားအစာများကို လက်ခံကြောင်း ယင်းအဖွဲ့က တိုင်းတာဆန်းစစ်ထားပြီးလည်းဖြစ်သည်။
ခေါက်ဆွဲအခြေခံ စားသောက်ကုန်များကို မြန်မာပြည်သူများ ခံတွင်းတွေ့ကြကြောင်း၊ ပြုတ်စားသည့် အစားအစာများထက် ကြော်လှော်ချက်စားရခြင်းကို ပိုကြိုက်ကြကြောင်း၊ အစားအစာများတွင် အုန်းနို့ထည့်ချက်ခြင်းကိုမူ မကြိုက်ကြကြောင်း မြန်မာ့ခံတွင်း အကြိုက်နှင့် ပတ်သက်ပြီးလည်း ယင်းလုပ်ငန်းအဖွဲ့က သုတေသနပြုထားခဲ့ခြင်းဖြစ်သည်။
ပြီးခဲ့သည့်နှစ်က ထိုင်းနိုင်ငံ၏ စားသောက်ကုန်တင်ပို့မှု၏ ၄ ရာခိုင်နှုန်းသည် မြန်မာနိုင်ငံဖြစ်ပြီး တန်ဖိုးအားဖြင့်ဘတ် ၉၀၀ ဘီလီယံ ရှိခဲ့သည်။
ကျောက်စိမ်းတင်ပို့မှုမှ ကိုးလအတွင်း အမေရိကန်ဒေါ်လာ သန်း ၅၀၀ ကျော်ဝင်ငွေရ
By ဆင်ဟွာ 
မြန်မာနိုင်ငံ၏ ကျောက်စိမ်းတင်ပို့မှုမှ ၂၀၁၅-၁၆ ဘဏ္ဍာနှစ် ပထမဆယ်လ ဧပြီမှ ဒီဇင်ဘာအတွင်း ကျောက်စိမ်းတင်ပို့မှုမှ ဝင်ငွေသည် အမေရိကန်ဒေါ်လာ သန်း ၅၆၇ သန်းကျော်ရရှိခဲ့ကြောင်း ကုန်သွယ်ရေးဝန်ကြီးဌာန သတင်းရင်းမြစ်များက ပြောသည်ဟု ဆင်ဟွာသတင်းတွင် ဖော်ပြသည်။
ယင်းကာလအတွင်း စုစုပေါင်းကျော်စိမ်းကုန်သွယ်ရေး၏ နယ်စပ်ကုန်သွယ်မှု ဝင်ငွေသည် အမေရိကန်ဒေါ်လာ ၃၀၅ သန်းရှိပြီး ပုံမှန်ကုန်သွယ်ရောင်းဝယ်မှုမှ ကျောက်စိမ်းကုန်သွယ်မှုဝင်ငွေ ရရှိမှုသည် အမေရိကန်ဒေါ်လာ ၂၆၂ သန်းရှိခဲ့သည်။
အလားတူကာအတွင်း ကျောက်စိမ်းတင်ပို့မှုက အများစုအပါအဝင် တွင်းထွက်သတ္ထုတင်ပို့မှုမှ ရရှိသည့် ကုန်သွယ်ဝင်ငွေ ပမာဏသည် စုစုပေါင်း အမေရိကန်ဒေါ်လာ ၈၉၅ သန်းရရှိခဲ့သည်။
လက်ရှိ ၂၀၁၅-၁၆ ဘဏ္ဍာနှစ်အတွက် တွင်းထွက်သတ္ထုကုန်သွယ်မှုမှ ရရှိဝင်ငွေသည် အမေရိကန်ဒေါ်လာ တစ်ဘီလီယံအထိ ရရှိလိမ့်မည်ဖြစ်ကြောင်း ခန့်မှန်းထားသည်။
ဖားကန့်ကျောက်စိမ်းကုမ္ပဏီများကို ဆန္ဒထုတ်ဖော်မှု ရပ်ဆိုင်းကာ ဆွေးနွေးမှု ဆက်လုပ်မည်
By ဖနိဒါ 
ချင်းမိုင်၊ ဖေဖော်ဝါရီ ၁၆ ။ ။ ဖားကန့် ကျောက်စိမ်းတူးဖော်ရေးကုမ္ပဏီများ မြေစာများ စည်းကမ်းမဲ့ စွန့်ပစ်နေမှုအပေါ် တားဆီးပေးရန် ဆန္ဒဖော်ထုတ်မှုကို ဖေဖော်ဝါရီ ၁၆ရက်က ရပ်တန့်လိုက်ပြီး သဘာဝ ဘေးအန္တရယ်ကျရောက်လာနိုင်မှုအား ထိန်းသိမ်းကာကွယ်သွားရေးနှင့် ပတ်သက်၍ ထည့်သွင်းဆွေးနွေးသွားမည်ဟု ဆန္ဒဖော်ထုတ်နေသူ ဒေသခံ ဦးနောင်လတ်က ပြောသည်။
ဖေဖော်ဝါရီလ ၁၆ ရက် ညနေ ၃ နာရီတွင် လုံးခင်းမြို့နယ် အုပ်ချုပ်ရေးမှူးရုံး၌ တွေ့ဆုံဆွေးနွေးမှုတွင် ကျောက်စိမ်းတူးဖော်သော ကုမ္ပဏီများမှ စွန့်ပစ်သော မြေစာပုံကြောင့် တိမ်ကောလာသော ဥရုချောင်းအား ပြန်လည် ထိန်းသိမ်းရန်၊ ဒိုင်းနမိုက်သုံးစွဲမှုများနှင့် ကျေးရွာများရှိ လမ်းများပေါ်တွင် ကုမ္ပဏီကားများ ဖြတ်သန်းမှု လျော့နည်းစေရန်တို့ အပါအဝင် ဆွေးနွေးသွားမည်ဟု သူက မဇ္ဈိမကို ပြောသည်။
“ကျနော်တို့အားလုံးက ရေဘေးအန္တရယ် ရောက်မှာကြောက်လို့ ကျနော်တို့ ဝိုင်းဝန်းကာကွယ်တာပါ။ ကျနော်တို့က ဒီနှစ် မိုးတွင်းမှာ လူအသေအပျောက်နည်းအောင်၊ ရွာလမ်းမပေါ်မှာ ကုမ္ပဏီကားတွေ ဖျက်တဲ့ဟာ နည်းအောင်၊ ကျနော်တို့ ဘေးအန္တရာယ် ထိခိုက်မှု မရှိအောင်၊ ဥရုချောင်းကလည်း တဖြည်းဖြည်း မြင့်တက်လာတော့ ပြန်လည် ပြုပြင်ထိန်းသိမ်းဖို့အတွက် ကျနော်တို့က လုပ်နေတာပါ”ဟု ဦးနောင်လတ်က မဇ္ဈိမကို ပြောသည်။
ကုမ္ပဏီများကလည်း အစိုးရအား အခွန်ဆောင်၍ လုပ်ဆောင်နေရခြင်းဖြစ်၍ ၎င်းတို့နှင့် ပြည်သူလူထုအကြား ပဋိပက္ခ မဖြစ်ပွားစေရန် အကောင်းဆုံး အဖြေတစ်ခုကို ညှိနှိုင်းဆွေးနွေးရန် ဖြစ်သည်ဟု သူက ပြောသည်။
ဖေဖော်ဝါရီလ ၁၃ ရက်မှ ၁၅ ရက်ထိ ၃ ရက်ကြာ ဒေသခံများက လုံးခင်းကျေးရွာအုပ်စု၊ ဆိုင်းတောင်တို့အပါအဝင် ၃ နေရာတွင် လမ်းများ ပိတ်ဆို့ကာ ဆန္ဒဖော်ထုတ်ခဲ့ရမှ ဖေဖော်ဝါရီ ၁၅ရက် ညနေ ၅ နာရီတွင် သက်ဆိုင်ရာ အာဏာပိုင်များက လာရောက်၍ ဆွေ့ဆုံဆွေးနွေးမည်ဟု ကတိပေးလာသဖြင့် ဆန္ဒပြမှုကို ရပ်ဆိုင်းခဲ့သည်ဟု ဦးနောင်လတ်က ပြောသည်။
“မနေ့က ၅ နာရီလောက်ကနေ မြို့နယ်မှူးတွေက ဆန္ဒပြတာကို ရပ်ပေးပါ။ သူတို့လည်း ဆွေးနွေးမှု မပြီးမချင်း ကားတွေလည်း ရပ်ပေးပါ့မယ်ဆိုတဲ့ သူတို့ နုတ်ကတိကြောင့် ကျွန်တော်လေးစားတဲ့အနေနဲ့ ဆန္ဒဖော်ထုတ်တာ ရုပ်သိမ်းလိုက်ပါတယ်။ ကျနော်တို့လေးလေးစားစားနဲ့ ဆွေးနွေးမှာ ဖြစ်ပါတယ်”ဟု သူက ပြောသည်။
ထိုသို့ ပြောဆိုသော်လည်း ဖေဖော်ဝါရီ ၁၅ရက် ည ၁၀ နာရီ နှင့် ၁၁ နာရီခွဲချိန်တွင် ကုမ္ပဏီကားများ ဖြတ်သန်းမှု ရှိခဲ့သည်ဟု သူက ပြောသည်။
မြန်မာနိုင်ငံတွင် ပုပ်ရဟန်းမင်းကြီး၏ ကိုယ်စားလှယ်ရုံး ဖွင့်နိုင်ရန်ကြိုးပမ်းမည်
By ဇော်ခမ်းဟိန်း 
ညောင်လေးပင်၊ ဖေဖော်ဝါရီ ၁၆ ။              ။ လာမည့် အစိုးရသစ်လက်ထက်တွင် ဗာတီကန်နိုင်ငံတော်ရှိ ပုပ်ရဟန်းမင်းကြီး၏ ကိုယ်စားလှယ်ရုံး မြန်မာနိုင်ငံ၌ ဖွင့်လှစ်နိုင်ရန်ကြိုးပမ်းမည်ဟု ကက်သိုလစ် ခရစ္စယာန် ဂိုဏ်းချုပ်ဆရာတော် ကာဒီနယ် ချားလ်(စ်)ဘိုက မဇ္ဈိမသို့မိန့်ကြားသည်။
''အရင်အစိုးရကိုပြောထားတာ စောင့်ပါအုံးဘဲပြောတယ်။ အခုအစိုးရသစ်လက်ထက်မှာ ဒါကို ပထမဦးဆုံး နံပါတ်တစ် လုပ်ဖို့အစီအစဉ်ရှိတယ်။ ဟိုဘက်အဆင်သင့် ဒီဘက်မှာလဲအဆင်သင့် ဖြစ်နေပြီ။ မတ်၊ ဧပြီ အစိုးရဖွဲ့ပြီးရင် ဖြစ်ဖို့အလားအလာရှိပါတယ်။ ဖွင့်ဖြစ်ရင် ဘန်ကောက်မှာ တစ်ပါး ရှိသလို ဒီမှာလဲ ပုပ်ရဟန်းမင်းကြီးရဲ့ကိုယ်စားတစ်ပါး ရှိလာမယ်။''ဟု ဆရာတော်က မိန့်သည်။
Catholic Bishops' Conference of Myanmar (CBCM) လူထုဆက်ဆံရေးကော်မတီ အတွင်းရေးမှူး ဦးမြင့်မောင်က အစိုးရခွင့်မပြု၍ ယနေ့ုထိ ပုပ်ရဟန်းမင်းကြီး၏ ကိုယ်စားလှယ်မထားနိုင်သေးဘဲ ကိုယ်စားလှယ်ရုံးဖွင့် နိုင်လျှင် ဗာတီကန်မှ ကိုယ်စားလှယ်အဖြင့် ကက်သိုလစ်ဘုန်းတော်ကြီးတစ်ပါး ထားပြီး မြန်မာနိုင်ငံမှ မည်သူမဆိုစေလွှတ်၍ရကြောင်းပြောကြားသည်။
''သံအမတ် သဘောပေါ့ စစ်သား၊ အရပ်သား၊ ဘာသာဝင်ဘုန်းတော်ကြီး ကြိုက်တဲ့သူပို့လို့ရတယ်။ သိမ်ဖြူလမ်းက စိန့်မေရီဝန်းထဲမှာ အဆောက်အဦကလည်းအဆင်သင့်ပြီးနေပြီ။ ပုပ်ရဟန်းမင်းကြီးရဲ့ ကိုယ်စားလှယ်ရုံး ဆိုတော့ မြန်မာနိုင်ငံက လူတွေ ဗာတီကန်သွားရင် အရင်လို မခက်ခဲတော့ဘူး။ ဒီမှာ သံရုံးရှိတဲ့သဘောပေါ့။ သတင်းအချက်အလက်တွေ ဖလှယ်လို့ရတယ်။ နိုင်ငံကိုယ်စားလှယ်ရုံး မရှိခဲ့တဲ့အတွက် ပုပ်ရဟန်းမင်းအဆက်ဆက် ဘယ်သူမှ မြန်မာနိုင်ငံမရာက်ဖူးဘူး။ သူကဗာတီကန်ရဲ့ အမြင့်ဆုံးပုဂ္ဂိုလ်ဆိုတော့ ဒီက သမ္မတဖိတ်မှလာလို့ရမှာ။'' ဟု ဦးမြင့်မောင် ပြောသည်။
စစ်ကိုင်းတိုင်းလွှတ်တော် ရေးရာကော်မတီ သုံးရပ်အား အတည်ပြု
By မာန်ဇာမြေမွန် 
မုံရွာ၊ ဖေဖော်ဝါရီ ၁၆။          ။ စစ်ကိုင်းတိုင်းဒေသကြီးလွှတ်တော် ဒုတိယသက်တမ်းတွင် တာဝန်ထမ်းဆောင်ရန်အတွက် ရေးရာကော်မတီ သုံးရပ်အား ပထမပုံမှန်အစည်းအဝေး တတိယနေ့တွင် အတည်ပြုခဲ့သည်။
ဥပဒေပြုရေးဆိုင်ရာကော်မတီ၊ တိုင်းရင်းသားလူမျိုးများအရေးဆိုင်ရာ ကော်မတီ၊ လွှတ်တော်ကိုယ်စားလှယ်ဆိုင်ရာ စီစစ်ရေးကော်မတီ တို့ကို အတည်ပြုခဲ့ခြင်းဖြစ်ပြီး၊ ဥက္ကဋ္ဌ နှင့် အတွင်းရေးမှူး အပါအဝင် အဖွဲ့ဝင် ၉ ဦးပါရှိမည်ဖြစ်သည်။
ဥပဒေပြုရေးဆိုင်ရာ ကော်မတီ ဥက္ကဋ္ဌအဖြစ် မြင်းမူမြို့နယ် မဲဆန္ဒနယ်(၂)မှ ဒေါ်နီလာလွင် နှင့် အတွင်းရေးမှူးအဖြစ် မြောင်မြို့နယ် မဲဆန္ဒနယ်(၁)မှ ဒေါ်အေးမြတ်မွန် တို့ ဖြစ်ကြသည်။
တိုင်းရင်းသားလူမျိုးအရေးဆိုင်ရာ ကော်မတီ ဥက္ကဋ္ဌ အဖြစ် တမူးမြို့နယ် မဲဆန္ဒနယ် (၂)မှ ဦးထန်ခိုဟောက် နှင့် အတွင်းရေးမှူးအဖြစ် ဟုမ္မလင်းမြို့နယ် မဲဆန္ဒနယ်(၁)မှ ဦးကျော်ဌေးလွင် တို့ဖြစ်ကြသည်။
လွှတ်တော်ကိုယ်စားလှယ်များ စိစစ်ရေးကော်မတီ ဥက္ကဋ္ဌ အဖြစ် ပင်လည်ဘူးမြို့နယ် မဲဆန္ဒနယ်(၁)မှ ဦးသန်းလှိုင် နှင့် အတွင်းရေးမှူးအဖြစ် ဝက်လက်မြို့နယ် မဲဆန္ဒနယ် (၂)မှ ဦးစိုးဝင်းထွန်းတို့ဖြစ်ကြသည်။
ကချင်မူးယစ်တိုက်ဖျက်ရေးအဖွဲ့ အစိုးရ လုံခြံုရေးမပေးသော်လည်း အင်အား ၂၀၀၀ဖြင့် ဘိန်းတိုက်ဖျက်မည်
By ဖနိဒါ 
ချင်းမိုင်၊ ဖေဖော်ဝါရီ ၁၆ ။           ။ ကချင်မူးယစ်ဆေးဝါးတိုက်ဖျက်ရေးအတွက် ပြည်နယ်အစိုးရဘက်မှ လုံခြုံရေး တာဝန်ယူပေးခြင်း မရှိသော်လည်း လူထုအခြေပြု ကချင်မူးယစ်ဆေးဝါး တိုက်ဖျက်ရေးအဖွဲ့(Pat Jasan)မှ အင်အား ၂၀၀၀ ကျော်သည် ကန်ပိုင်တီဒေသဘက်ရှိ ဘိန်းခင်းများ တိုက်ဖျက်ရန် ဖေဖော်ဝါရီလ ၁၆ ရက်တွင် စတင်ထွက်ခွာတော့မည်ဖြစ်သည်။
“အစိုးရက လုံခြုံရေး မလိုက်ပေးနိုင်တော့ဘူး။ ဒါပေမဲ့ လူထုဆန္ဒက လုံးဝ မလျော့ဘူး။ မူးယစ်ဆေးဝါး ဆက်တိုက်ဖျက်ဖို့ မနက်ဖြန်တော့ စထွက်တော့မယ်”ဟု ကချင်ပြည်နယ် မူးယစ်ဆေးဝါးတိုက်ဖျက်ရေးအဖွဲ့၏ ဥက္ကဋ္ဌ ဦးလုန်ဂျွန်တူးရော်က မဇ္ဈိမကို ပြောသည်။
ဘိန်းခင်းစိုက်ပျိုးသူများက တားဆီးပိတ်ပင်မှုများကြောင့် ပြည်နယ်အစိုးရ ရဲတပ်ဖွဲ့မှ လုံခြုံရေးယူပေးရန် ကချင်မူးယစ်ဆေးဝါး တိုက်ဖျက်ရေးအဖွဲ့မှ တောင်းဆိုခဲ့သည်။ သို့သော် Pat jasan အဖွဲ့တွင် ကချင်လွတ်လပ်ရေးအဖွဲ့ (KIO)လည်း ပါဝင်နေခြင်းကြောင့် လုံခြုံရေးတာဝန် မယူနိုင်တော့ကြောင်း ပြန်လည်ပြောဆိုခဲ့သည်ဟု ကချင်နှစ်ခြင်းခရစ်ယာန်အဖွဲ့ချုပ်(KBC) မှ အထွေထွေအတွင်းရေးမှူး   ဒေါက်တာခလမ်ဆမ်စွန်က ပြောသည်။
“Pat jasan အဖွဲ့က တာဝန်ရှိသူတွေက ကချင်ပြည်နယ်အစိုးရ သက်ဆိုင်ရာအားလုံးကို တင်ပြတဲ့အချိန်မှ လုံခြုံရေးကို မပေးနိုင်ဘူးပေါ့။ ကျနော်တို့လည်း ပြည်သူရဲ့ ဆန္ဒအတိုင်း လုံခြုံရေး မရှိပေမဲ့လည်း ကျနော်တို့က ရွာတွေကို ညှိနှိုင်း ဆွေးနွေးပြီးတော့မှ ကျွန်တော်တို့ သွားမယ်။ ရုန်းရင်းဆန်ခတ်တော့ ဖြစ်မှာ မဟုတ်ပါဘူး။ အခု ကျနော်တို့ အင်အားက ၂ ထောင်ကျော်ကတော့မနက်ဖြန်ထွက်မယ်။ နောက်ထပ်လည်း လိုအပ်ရင် လိုအပ်သလို ကျနော်တို့ အင်အား ၄၀၀၀ လောက်ထိ ဖြည့်စွက်ဖို့ ရှိပါတယ်”ဟု ၎င်းက မဇ္ဈိမကို ပြောသည်။
ကန့်ပိုင်တီဒေသဘက်မှ ဘိန်းစိုက်ပျိုးသူများကို ကချင်မူးယစ်ဆေးဝါး တိုက်ဖျက်ရေးအဖွဲ့လည်း ကြိုတင်ရှင်းလင်း ညှိနှိုင်းမည့် အဖွဲ့တစ်ဖွဲ့လည်း သွားရောက်မည် ဖြစ်ကြောင်း သူက ပြောသည်။
ကချင်မူးယစ်ဆေးဝါးတိုက်ဖျက်ရေးအဖွဲ့မှ တာဝန်ရှိသူများက ကချင်ပြည်နယ် ဝန်ကြီးချုပ်၊ ကချင်ပြည်နယ် မြောက်ပိုင်းတိုင်း စစ်ဌာနချုပ်(မပခ)သို့ လုံခြုံရေး တာဝန်ယူပေးရန် ညှိနှိုင်းဆွေးနွေးခဲ့သော်လည်း ုကချင်လွတ်လပ်ရေးအဖွဲ့ (KIO) လည်း ပါဝင်နေသဖြင့် လုံခြုံရေး တာဝန်မယူပေးနိုင်တော့ကြောင်း ပြောဆိုခဲ့ခြင်း ဖြစ်သည်ဟု သူက ဆက်လက် ပြောဆိုသည်။
“ဒီတခေါက်တော့ အစိုးရဘက်က လုံခြုံရေးမပေးနိုင်တော့ဘူး။ အကြောင်းပြချက်ကတော့ အမျိုးမျိုးရှိပါတယ်။ ဒီမူးယစ်ဆေးဝါး တိုက်ဖျက်ရေးမှာ ကေအိုင်အေပါတယ်လို့ သူတို့ထင်ကြတယ်။ အမှန်ဆို ဒါက ပြည်သူလှုပ်ရှားမှုပါပဲ။ ဘာသာပေါင်းစုံ၊ ကချင်မျိုးနွယ်စုတွေ အားလုံး ပူးပေါင်းပြီးမှ ကျနော်တို့ကို ဒုက္ခပေးနေတဲ့ မူးယစ်ဆေးဝါး ပပျောက်အောင် လုပ်ဆောင်နေတာ ဖြစ်ပါတယ်။ ကျန်တာ ဘာရည်ရွယ်ချက်မှ မရှိပါဘူး”ဟု ပြောသည်။
လက်ရှိ ဝိုင်းမော်မြို့နယ် ကန်ပိုင်တီ၊ ဆဒုံးစသည့် တရုတ်-မြန်မာနယ်စပ်ဒေသများတွင် ကချင်မူးယစ်ဆေးဝါး တိုက်ဖျက်ရေးအဖွဲ့မှ ဧက ၁၀၀၀ ကျော် တိုက်ဖျက်နိုင်ခဲ့ပြီ ဖြစ်သော်လည်း အဆိုပါ ဒေသများတွင် ဘိန်းခင်း ဧကပေါင်း ၁ သောင်းကျော်ရှိနေသေးသဖြင့် ထပ်မံ သွားရောက်ဖျက်ဆီးမည်ဟု သူက ပြောသည်။
KBC ဘိန်းခင်းတိုက်ဖျက်ရေးတွင် တားဆီးမှုများ ရှိနေသော်လည်း ကမ္ဘာ့ရန်သူဖြစ်သော မူးယစ်ဆေးဝါးအား တစ်နိုင်ငံလုံး အတိုင်းအတာ ဆက်လက် တိုက်ဖျက်သွားရန်အတွက် ဘာသာပေါင်းစုံမှ ဆုတောင်းကြရန်နှင့် အလှူငွေများဖြင့် ကူညီထောက်ပံ့ကြရန် KBC က ဖေဖော်ဝါရီလ ၁၃ ရက်က ကြေငြာချက် ထုတ်ပြန်၍ တိုက်တွန်းထားသည်။
ပြီးခဲ့သည့် ဇန်နဝါရီလ ၂၃ ရက်မှ ဖေဖော်ဝါရီလ ၅ ရက်ထိ ဆဒုံး၊ ကန်ပိုင်တီဒေသသို့ ကချင်မူးယစ်ဆေးဝါး တိုက်ဖျက်ရေး အဖွဲ့က ပြည်နယ် အစိုးရ ရဲတပ်ဖွဲ့ အင်အား ၅၅ ဦး လုံခြုံရေး တာဝန်ယူပေးခဲ့သော်လည်း ဘိန်းခင်းစိုက်ပျိုးသူ ဒေသခံများမှ မိုင်းထောင်ခြင်းနှင့် လေးဂွများဖြင့် ပစ်ခတ် တားဆီး ပိတ်ပင်မှုများ ရှိခဲ့သဖြင့် ပြန်လှည့်လာခဲ့ရခြင်း ဖြစ်သည်။
ကချင်မူးယစ်ဆေးဝါး တိုက်ဖျက်ရေးအဖွဲ့သည် ၂၀၁၆ ခုနှစ် ဇန်နဝါရီလ ၅ ရက်မှစတင်၍ ကချင်ပြည်နယ် ပူတာအို၊ ဆွမ်ပရာဘွမ်၊ တနိုင်း၊ ကန်ပိုင်တီ၊ ဆဒုံ စသည့်ဒေသများရှိ ဘိန်းခင်း ဧကပေါင်း ၃၀၀၀ ကျော်ကို ဖျက်ဆီးနိုင်ခဲ့ပြီ ဖြစ်ကြောင်း သိရသည်။
တိုင်းရင်းသားလက်နက်ကိုင်အဖွဲ့ချင်းဖြစ်သည့် ရှမ်းမြောက်တိုက်ပွဲများ ရပ်တန့်ရန် ၈၈ မျိုးဆက်တောင်းဆို
By မျိုးသူအောင် 
ရန်ကုန်၊ ဖေဖေါ်ဝါရီ ၁၆ ။ ။ ရှမ်းပြည်နယ်မြောက်ပိုင်းတွင် ထိတွေ့တိုက်ခိုက်မှုများဖြစ်ပွားနေသည့် နှစ်ဖက် လက်နက်ကိုင်တပ်များကို တိုက်ပွဲများ ရပ်တန့်ရန် တွေ့ဆုံမေတ္တာရပ်ခံသွားမည် ဖြစ်ကြောင်း ၈၈မျိုးဆက် ငြိမ်းချမ်းရေးနှင့် ပွင့်လင်းလူ့အဖွဲ့အစည်းခေါင်းဆောင် ကိုဂျင်မီက ပြောသည်။
ဖေဖော်ဝါရီလ(၁၅)ရက်မှ စတင်ကာ ရှမ်းပြည်နယ်မြောက်ပိုင်း ကျောက်မဲမြို့သို့ ရောက်ရှိနေသည့် စစ်ဘေးရှောင် ပြည်သူများထံသို့ လိုအပ်သည့် ကူညီထောက်ပံ့မှုများ၊ အသုံးအဆောင်ပစ္စည်းများ သွားရောက်လှူဒါန်း နေသည့် ကိုဂျင်မီထံသို့ မဇ္ဈိမက ဆက်သွယ်မေးမြန်းစဉ် ယခုကဲ့သို့ ပြန်လည် ဖြေကြားခဲ့ခြင်း ဖြစ်သည်။
"""နှစ်ဖက်ကခေါင်းဆောင်တွေက ဒီစစ်ပွဲတွေကို ရပ်ပြီး တစ်ခြားနည်းလမ်းနဲ့ ဖြေရှင်းဖို့ ကြိုးစားရလိမ့်မယ်။ ကျွန်တော်တို့ ကြိုးစားနေတယ်။ RCSS ဖက်ကတော့ ကျွန်တော်တို့ ဆက်သွယ်လို့လွယ်နိုင်ပါတယ်။TNLA ပလောင် တပ်ဖွဲ့ဖက်ကို ဆက်သွယ်ဖို့ကြိုးစားနေတယ်။ နောက်ဆုံးအခြေနေကတော့ ဆက်သွယ်နိုင်တဲ့ အခြေနေ ရမှာပါ"" ဟု ကိုဂျင်မီက ပြောသည်။"
ရှမ်းပြည်နယ်မြောက်ပိုင်းတွင် လတ်တလောဖြစ်ပွားနေသော တိုက်ပွဲများကြောင့် ကျောက်မဲမြို့သို့ လာရောက် ခိုလှုံနေကြရသည့် စစ်ဘေးရှောင်ပြည်သူ ၃၀၀၀ ကျော်ရှိပြီး လက်ရှိတွင် အဝတ်အထည်နှင့် ကျောင်းသား /ကျောင်းသူ ကလေးငယ်များအတွက် ကျောင်းဝတ်စုံများ လိုအပ်နေကြောင်းလည်း သိရသည်။
""" အဓိက ကတော့ သူတို့ကိုသွားခွင့်ပေးဖို့ပါပဲ။ ရွာကနေဆိုရင်လည်း ထွက်ခွာခွင့်ပေးပေါ့။ သူတို့ ဆန္ဒရှိရင် ထွက်ခွာခွင့်ပေးပေါ့နော်။ ကျန်တာတော့ သူတို့အပိုင်းဆိုင်ရာတွေတော့ ကျွန်တော်တို့လည်းမပြောချင်ဘူးပေါ့။ သူတို့အချင်းချင်း ဖြစ်တဲ့ဟာတွေကတော့။ အန္တရယ်မပေးဖို့ အန္တရယ်မပြုဖို့ပေါ့နော်"" ဟု ကျောက်မဲမြို့ရှိ စစ်ဘေးရှောင်ပြည်သူများအား သွားရောက်ကူညီကယ်ဆယ်နေသည့် လားရှိုးနယူး အွန်လိုင်းပရဟိတအဖွဲ့မှ ကိုသိန်းမင်းထွန်းက ပြောသည်။"
အဆိုပါ စစ်ပွဲပွဲများကြောင့် ထွက်ပြေးတိမ်းရှောင်လာသည့် စစ်ဘေးသင့်ပြည်သူ ၃၀၀၀ကျော်အား ကျောက် မဲမြို့ပေါ်ရှိ ဘိုးဘွားရိပ်သာနှင့် ဘုန်ကြီးကျောင်းတို့တွင် ခိုလုံခွင့်ပေးထားပြီး လက်ရှိတွင် စစ်ဘေးရှောင်စခန်း (၁၂)ရှိကြောင်းလည်း ၎င်းက ဆိုသည်။
ရှမ်းပြည်နယ်မြောက်ပိုင်း ကျောက်မဲ၊ နမ့်ခမ်း စသည့်မြို့နယ်များနှင့် အနီးတဝိုက်တွင် ရှမ်းပြည်ပြန်လည်ထူ ထောင်ရေးကောင်စီ/ ရှမ်းပြည်တပ်မတော်(RCSS/SSA)နှင့် တအာင်းအမျိုးသားလွှတ်မြောက် ရေးတပ်ဖွဲ့ (TNLA)တို့ ကြား ၂၀၁၅ခုနှစ် နိုဝင်ဘာလ(၂၇)ရက်နေ့မှ စတင်ကာ တိုက်ပွဲများ ဖြစ်ပွားနေကာ လက်ရှိအချိန်ထိ ဖြေရှင်းနိုင်ခြင်းမရှိသေး ဒေသခံပြည်သူ ထောင်နှင့်ချီ၍ နေရပ်စွန့်ခွာထွက်ပြေးနေရခြင်း ဖြစ်သည်။
မြန်မာ့လူ့အခွင့်အရေးတိုးတက်ရန် ကုလ အထောက်အကူ လိုအပ်နေဆဲဟု AI ထုတ်ပြန်
By မဇ္ဈိမ 
ဖေဖော်ဝါရီလ ၁၆ ရက် ။            ။ မကြာသေးမီက ပြီးဆုံးသွားသည့် ရွေးကောက်ပွဲကိုသာကြည့်ပြီး ကုလသမဂ္ဂလူ့အခွင့်အရေးကောင်စီ၏ စုံစမ်း လေ့လာမှုများ မြန်မာနိုင်ငံတွင် မလိုအပ်တော့ပြီဟု မမြင်သင့်ကြောင်း နိုင်ငံတကာလွတ်ငြိမ်းချမ်းသာခွင့် အဖွဲ့ ကြီး AI က ထုတ်ပြန်သည်။
ယခုနှစ် ဧပြီလတွင် ကျမ်းကျိန်တော့မည့် အစိုးရအသစ်အနေဖြင့် ကျယ်ပြန့်သည့် လူ့အခွင့်အရေးဆိုင်ရာကိစ္စ များကို ရင်ဆိုင်ဖြေရှင်းရမည်ဖြစ်သော်လည်း ပြောင်းလဲလာသည့်အနေအထားအရ မည်သည့်စွမ်းရည်နည်းနာ များကို အသုံးပြုမည်ဆိုသည်မှာမူ သဲသဲကွဲကွဲ မရှိသေးဘဲ ဖြစ်နေသေးသည်ဟုဆိုသည်။
တိုင်းရင်းသားလူမျိုးနှင့် အနည်းစုဘာသာရေးဆိုင်ရာများတွင် ခွဲခြားဆက်ဆံမှုများကိုလည်း ရပ်တန့် သွားစေရန် လည်း ဆောင်ရွက်ရမည်ဖြစ်သကဲ့သို့ အယူအဆဟောင်းများ၏ လွှမ်းမိုးမှုများ၊ အမုန်းစကားများ ပြောဆို ဖြန့်ချိ နေမှုများလည်း ရပ်တန့်သွားစေရန် သေချာစေရမည်ဟု ဖော်ပြသည်။
တိုက်ပွဲများဖြစ်နေသည့် နယ်မြေများ၌ ဖြစ်ပေါ်နေသည့် လူ့အခွင့်အရေးချိုးဖောက်မှုများ ရပ်တန့်သွားစေရန် ဆောင်ရွက်ရဦးဖြစ်သဖြင့် နိုင်ငံတကာလူ့အခွင့်အရေးစံချိန်စံနှုန်းများပြည့်မီစေရန်အတွက် အစိုးရအသစ် အနေဖြင့် ကုလသမဂ္ဂမှ အထောက်အကူများလိုအပ်နေဦးမည်ဖြစ်သည်ဟု AI က သုံးသပ်ထားသည်။
လူ့အခွင့်အရေးကောင်စီအနေဖြင့် ဆုံးဖြတ်ချက်များနှင့်အညီ မြန်မာနိုင်ငံဆိုင်ရာ အထူးကိုယ်စားလှယ်၏ သက်တမ်းတိုးရေးနှင့် အစိုးရသစ်ကိုလည်း အပြည့်အ၀ ပူးပေါင်းဆောင်ရွက်ပေးရန်   တောင်းဆိုသင့်ကြောင်း အကြံပြုထားသည်။
အစိုးရအသစ်အတွက် အခြားအရေးကြီးစိန်ခေါ်မှုတစ်ခုမှာ တပ်မတော်နှင့် ဆက်ဆံလက်တွဲရေးပင် ဖြစ်သည်ဟု ဆိုသည်။ အစိုးရအသစ်ပြောင်းလဲသွားသည့်တိုင် တပ်မတော်သည် နိုင်ငံရေးနှင့် စီးပွားရေးအရ လွှမ်းမိုးထားဆဲ ဖြစ်သည်။ ဖွဲ့စည်းပုံပြင်ဆင်ရန် လွှတ်တော်အတွင်း၌ ဗီတိုအာဏာရထားပြီး ပြည်ထဲရေး၊ နယ်စပ်ရေးရာနှင့် ကာကွယ်ရေးဝန်ကြီးများကိုလည်း တပ်မတော်ကသာ တိုက်ရိုက်ခန့်အပ်ခွင့်ရှိနေခြင်းလည်းဖြစ်သည်။
အရေးကြီးသည့် ယင်းဝန်ကြီးဌာနများကို မထိန်းချုပ်နိုင်ဘဲနှင့် အစိုးရအသစ်အနေဖြင့် လူ့အခွင့်အရေးလေးစား လိုက်နာရေး ဆိုင်ရာများကို မည်သို့ဆောင်ရွက်မည်မှာလည်း ရှင်းရှင်းလင်းလင်း မသိရှိသေးပေ။
AI က ရခိုင်ပြည်နယ်အတွင်း လူ့အခွင့်အရေးချိုးဖောက်မှုများ ကြာရှည်ဆိုးရွားစွာဖြစ်ပေါ်ခဲ့ခြင်း၊ သမ္မတ ဦးသိန်းစိန်က အဖြူရောင်ကဒ်ဟုခေါ်ကြသည့် ယာယီသက်သေခံကဒ်များကို ပယ်ဖျက်မိန့်ချပြီး နောက်ပိုင်းတွင် ရိုဟင်ဂျာအများစုသည် မည်သည့်သက်သေခံလက်မှတ်မျှမရှိတော့ဘဲ ဖြစ်သွားခြင်းများကိုလည်း စိုးရိမ်ဖွယ်ရာအဖြစ် ထောက်ပြထားသည်။
ရိုဟင်ဂျာအများအပြား ပြီးခဲ့သည့် ရွေးကောက်ပွဲတွင် မဲပေးမှုမှ တားဆီးခံရသည်ကို AI နှင့် အခြား လူ့အခွင့် အရေးအဖွဲ့များက သိရှိခဲ့ကြရပြီး အရွေးချယ်ခံရန် တင်သွင်းသည့် ရိုဟင်ဂျာများလည်း အရည်အချင်း မပြည့်မီ ဟု အကြောင်းဖြင့် နိုင်ငံရေးအခွင့်အရေးဆုံးရှုံးခဲ့သည်ဟု ဖော်ပြထားသည်။
ထို့ပြင်မြန်မာနိုင်ငံ၌ အယူစွဲကြီး ဗုဒ္ဓဘာသာဘုန်းတော်ကြီးများက တင်သွင်းသည့် ဘာသာရေးနှင့် အမျိုးသမီး ဘများအပေါ်ခွဲခြားသော အမျိုးဘာသာသာဿနာဆိုင်ရာ ဥပဒေ ၄ မျိုးကိုလည်း   ပြဌာန်းထားပြီး မူဆလင် ဆန့်ကျင်ရေး လှုံ့ဆော်မှုများ ပေါ်ပေါက်ခဲ့သော်လည်း လက်ရှိအစိုးရက ထိထိရောက်ရောက် အရေးယူနိုင်ခဲ့ခြင်း မရှိသည်ကို တွေ့ရသည်။
ဘုန်းတော်ကြီးများ၏ လုပ်ဟန်များကို ဝေဖန်ပြောဆိုသည့် လူ့အခွင့်အရေးကာကွယ် သူများပင် ထိန်းသိမ်းခြင်း၊ ထောင်ချခံရခြင်း၊ ခြိမ်းခြောက်ခံရခြင်းတို့ ရင်ဆိုင်ကြရသည်။
မြန်မာနိုင်ငံမြောက်ပိုင်းတွင်လည်း တိုင်းရင်းသားလက်နက်ကိုင်တပ်ဖွဲ့များနှင့် တပ်မတော်အကြား ပြည်တွင်း စစ်ပွဲများ ပြန်လည်ကြီးထွားလာပြီး ၂၀၁၅ ခုတွင် အရပ်သား ဦးရေ တစ်သိန်းဝန်းကျင်သည် အိုးပစ်အိမ်ပစ် ပြောင်းရွှေ့နေထိုင်ကြရသည်။
နိုင်ငံတကာလူ့အခွင့်အရေးစံချိန်များကို တပ်မတော်နှင့် တိုင်းရင်းသားလက်နက်ကိုင်များ ဆက်လက် ချိုးဖောက်မှုများလည်းဖြစ်ပေါ်နေသည်။ တရားလက်လွတ်သတ်ဖြတ်မှု၊ အစအနမရ လူပျောက်ဆုံးမှုများ၊ မုဒိန်းကျင့်မှုများအပါအဝင် လိင်စော်ကားမှုများ ဖြစ်သည်ဟု ဆိုသည်။ ပေါ်တာဆွဲမှု၊ ကလေးစစ်သား စုဆောင်းမှုကဲ့သို့သော အဓမ္မခိုင်းစေမှုများနှင့် လူသားချင်းစာနာမှု အထောက်အကူများကို ကန့်သတ် တားဆီးခြင်း စသည့် လူ့အခွင့်အရေးချိုးဖောက်မှုများလည်း ဖြစ်ပေါ်နေသည်။
၂၀၁၆ ခု ဇန်နာဝါရီလအတွင်း အကျဉ်းသားများကို ပြစ်ဒဏ်လွတ်ငြိမ်းခွင့်ပေးခဲ့သော်လည်း ရာနှင့်ချီရှိသည့် နိုင်ငံရေးအကျဉ်းသားများမှာမူ ထောင်ကျနေသေးပြီး၊ လူ့အခွင့်အရေးကာကွယ်သူနှင့် ငြိမ်းချမ်းစွာ ဆန္ဒပြသူများ ရာနှင့်ချီ၍လည်း တရားရင်ဆိုင်နေရသည်။ အခြားလူ့အခွင့်အရေးလှုပ်ရှားသူများကိုလည်း အာဏာပိုင်များက နည်းမျိုးစုံဖြင့် စောင့်ကြည့် အနှောင့်အယှက်ပေးနေသည်။
နောက်တက်လာတော့မည့် အစိုးရအနေဖြင့် ယုံကြည်မှုကြောင့် အကျဉ်းကျနေသူအားလုံး လွတ်မြောက်ရေး အတွက် ဦးစားပေးလုပ်ငန်းများအတွင်း ထည့်သွင်းသွားမည်ဟု သိရသည့်အတွက် AI က ကြိုဆိုပါသည်။
သို့သော် ဖိနှိပ်သည့် ဥပဒေများရှိနေသေးသရွေ့ ဖမ်းဆီးအကျဉ်းချမှုများမှာ ဆက်လက်ဖြစ်ပေါ်နေဦးမည် ဖြစ်သည်။ ရဲတပ်ဖွဲ့၊ တရားရေး၊ အကျဉ်းဦးစီးနှင့် ဒေသန္တရအုပ်ချုပ်ရေးများကို စီမံသည့်   ပြည်ထဲရေးဝန်ကြီး ဌာန၏ ပူးပေါင်းပါဝင်မှုနှင့်သာ ယင်းချိုးဖောက်မှုများကို ရပ်တံ့စေနိုင်မည်ဟု AI က ထောက်ပြသည်။
ကုလမှ ချမှတ်ခဲ့သည့် ဆုံးဖြတ်ချက်များသည် စီးပွားရေး၊ လူမှုရေးနှင့် ယာဉ်ကျေးမှုဆိုင်ရာ အခွင့်အရေးများ အတွက် လုံလောက်သည့်အနေအထား မရှိခဲ့သည်ကို AI က သတိထားမိပါသည်။ လူ့အခွင့်အရေးနှင့် သဘာဝပတ်ဝန်းကျင်ထိခိုက်စေသည့် စီးပွားရေးစီမံကိန်းများကို ဖျက်သိမ်းရန် ကြိုးစားမှုများသည်လည်း လုံလောက်သည့် အာရုံစိုက်မှု မရရှိခဲ့ပေ။
ရင်းနှီးမြှုတ်နှံမှုများနှင့် အကြီးစားဖွံ့ဖြိုးမှုစီမံကိန်းများသည်လည်း ဒေသခံများအတွက် အကျိုးမရှိသည့်ပြင် ဒေသခံများ၏ စိုးရိမ်မှုများကိုပင် လစ်လျူရှုပြီး ဆက်လက်ဆောင်ရွက်နေကြသည်။ လူ့အခွင့်အရေးကောင်စီ အနေနှင့် ၂၀၁၆ ခု ဆုံးဖြတ်ချက်များအတွင်း စီးပွားရေး၊ လူမှုရေးနှင့် ယဉ်ကျေးမှုဆိုင်ရာ အခွင့်အရေး များအတွက်လည်း ထည့်သွင်းသင့်ကြောင်း AI က သူ၏ ထုတ်ပြန်ချက်အတွင်း အကြံပြုထားသည်။
ထို့ပြင် လူ့အခွင့်အရေး အထူးကိုယ်စားလှယ်အနေနှင့် သူမ၏ လုပ်ငန်းတာဝန်များဖြစ်သည့် ယင်းနယ်ပယ် အတွင်း တိုးတက်မှုရှိမရှိကို ဆက်လက်စောင့်ကြည့်လေ့လာသွားနိုင်ရန်  တောင်းဆိုသင့် သည်ဟု ဆိုသည်။
လုံခြုံရေးတပ်ဖွဲ့များနှင့် အစိုးရအရာရှိများအား လူ့အခွင့်အရေးချိုးဖောက်မှုများအတွက် အရေးယူမှုမှ ကင်းလွတ်ခွင့်ရနေခြင်းကိုလည်း AI က စိုးရိမ်လျက်ရှိကြောင်း ဖော်ပြပြီး၊ ယင်းသည် ခံရသူကာယကံရှင်နှင့် ၎င်း၏ မိသားစု၏ ဥပဒေအရ တရားမျှတမှုရပိုင်ခွင့်၊ အမှန်တရားနှင့် နစ်နာမှုများအတွက် ငြင်းဆိုခြင်းပင်ဖြစ်သည်။
AI အဖွဲ့ကြီးအနေဖြင့် အထူးစိုးရိမ်မှု နောက်တစ်ခုမှာ မကြာသေးမီက ပြဌာန်းလိုက်သည့် သမ္မတဟောင်း အတွက် လုံခြုံရေးဆိုင်ရာဥပဒေပင်ဖြစ်သည်။ ယင်းဥပဒေက သမ္မတဟောင်းများအတွက် လူ့အခွင့်အရေး မည်မျှချိုးဖောက်ခဲ့စေကာမူ အကာအကွယ် ရရှိစေမည်ဟု သိရသည်။
ကုလသမဂ္ဂလူ့အခွင့်အရေးမဟာမင်းကြီးရုံးကို မြန်မာနိုင်ငံတွင် ဌာနေရုံးဖွင့်လှစ်ရန် မဖြစ်နိုင်သေးသည့် အခြေအနေတွင် ကုလလူသားချင်းစာနာမှုရုံး ဝန်ထမ်းများသည် မြန်မာနိုင်ငံတွင် လုပ်ငန်းများ ဆောင်ရွက်နေ သော်လည်း နိုင်ငံအနှံ့ လွတ်လပ်စွာ သွားလာနိုင်မှုကိုမူ AI က စိုးရိမ်ပူပန်သည်။ ကုလလူသားချင်းစာနာမှုရုံး ဝန်ထမ်းများအား အကာအကွယ်ဖြင့်   နိုင်ငံအနှံ့သွားရောက်ခွင့်ရရှိခြင်းဖြင့်သာ လူ့အခွင့်အရေးချိုးဖောက်မှုများကို လေ့လာစိစစ်နိုင်မည်ဖြစ်ပါသည်။
တိုက်ပွဲရပ်ရေး RCSS နှင့် TNLA တို့ နှစ်ပတ်အတွင်း ဆွေးနွေးနိုင်မည်
By ဟိန်းကိုစိုး 
ရန်ကုန်၊ ဖေဖော်ဝါရီ ၁၆။          ။တိုက်ပွဲများရပ်တန့်နိုင်ရေး ရှမ်းပြည်ပြန်လည်ထူထောင်ရေးကောင်စီ RCSS  နှင့် တအောဝ်အမျိုးသား လွတ်မြောက်ရေးအဖွဲ့ TNLA တို့ နှစ်ပတ် အတွင်းဆွေးနွေးနိုင်မည်ဟု ရှမ်းပြည်တိုးတက်ရေးပါတီ SSPP မှ ဗိုလ်မှူး စိုင်းစုက ဖေဖော်ဝါရီ ၁၆ရက်တွင် မဇ္ဈိမကိုပြောသည်။
"""နောက်နှစ်ပတ်အတွင်းသူတို့နှစ်ဖက်တွေ့ဖြစ်နိုင်မယ်ထင်ပါတယ်။ အဲဒီအတွက်လည်း ဒီကြားထဲမှာ နှစ်ဖက်လုံးကို သွားအသိပေးမှာပါ။ အဲဒီမတိုင်ခင် ကျွန်တော်တို့ထုတ်ပြန်တဲ့ထုတ်ပြန်ချက်အရ တိုက်ပွဲဖြစ်နေတဲ့ နှစ်ဖက်လုံးလည်း ပြင်ဆင်မှုတွေရှိမယ်လို့ ထင်ပါတယ်။"" ဟု SSPP မှ ဗိုလ်မှူး စိုင်းစုကပြောသည်။"
RCSS နှင့် TNLA တို့အကြားလက်ရှိဖြစ်ပွားနေသည့် တိုက်ပွဲများရပ်တန့်နိုင်ရေး SSPP နှင့်  ညီညွတ်သော တိုင်းရင်းသားလူမျိုးများဖက်ဒရယ်ကောင်စီ UNFC တို့က ကြားဝင်ညှိနှိုင်းပေးနေခြင်းဖြစ်သည်။ RCSS နှင့် TNLA တို့ တွေ့ဆုံနိုင်ရန်စီစဉ်းပေးနိုင်ရေးအတွက် UNFC နှင့် SSPP တို့က ဒီဇင်ဘာလကုန်ပိုင်းနှင့် ဖေဖော်ဝါရီ ၁၃ရက်နေ့တို့တွင် နှစ်ကြိမ်တို့ တွေ့ဆုံခဲ့ပြီးဖြစ်သည်။
"တိုက်ပွဲများရပ်တန့်ရေးအတွက် နှစ်ဖက်တွေ့ဆုံဆွေးနွေးနိုင်ရေးအပေါ် RCSS မှ ဗိုလ်မှူးကြီး သက်လှ က""အခုတိုက်ပွဲဖြစ်တဲ့နေရာတွေမှာအရင်ကတည်းက ရှမ်းတွေနေခဲ့တာပဲ အခုမှသူပိုင်တယ်ငါပိုင်တယ်ဆိုပြီး တိုက်နေတာထက် အားလုံးအတူနေထိုင်နိုင်ဖို့ အမှန်တရားကိုအခြေခံပြီးတော့ ဆွေးနွေးသင့်တယ်။"" ဟု ဆိုသည်။"
လက်ရှိတိုင်းရင်းသားအချင်းချင်းအကြားဖြစ်ပေါ်နေသည့် တိုက်ပွဲများကြောင့်လည်း ငြိမ်းချမ်းရေးဆွေးနွေး ကြသည့်အခါ အခက်အခဲ၊ အတားအဆီးများဖြစ်ပေါ်နိုင်သည့်အပြင် အားလုံးရည်မှန်းသည့် ပြည်ထောင်စု ရရှိနိုင်ရေးအတွက် ခက်ခဲနိုင်သည်ဟု ၎င်းကဆိုသည်။
"TNLA  မှ ဗိုလ်မှူးချုပ် တာဂျုတ်ဂျားကလည်း ""ကျွန်တော်တို့ဘယ်အချိန်နှစ်ဖက်ထိပ်တိုက်ဆွေးနွေးရမလဲ ဆိုတာကိုလာပြောတာကိုမရှိဘူး။ ဆွေးနွေးဖို့တော့အသင့်ပါ။ လူနဲ့ကောစာပို့တာကောလုံးဝမရှိသေးဘူး။ တိုက်ပွဲတွေကြောင့် နောင်အချိန်ငြိမ်းချမ်းရေးဆွေးနွေးရင် နယ်မြေကိစ္စတွေက ပြဿနာဖြစ်လာနိုင်တယ်။"" ပြောသည်။"
ကြားဝင်ညှိနှိုင်းပေးမည့် SSPP အနေဖြင့်လက်ရှိ တိုက်ပွဲများကြောင့်ထွက်ပြေးနေရသူများအရေး ကယ်ဆယ်ရေး လုပ်ငန်းများအတွက်လိုက်လံကူညီနေပြီး နှစ်ဖက်ဆွေးနွေးနိုင်ရေးအတွက်လည်း ပြင်ဆင်မှုများပြုလုပ်နေသည် ဟု SSPP ၏ ပြောခွင့်ရ ဗိုလ်မှူး စိုင်းစုကဆိုသည်။
"""စစ်မျက်နှာပြင်မှာ အခုအနေအထားက TNLA နဲ့ RCSS အပြင် အစိုးတပ်ကပါရှိနေတယ်။ RCSS ကကြားမှာ ရောက်နေတယ်။ ပြန်ဆုတ်မယ်ဆိုရင်တောင် တပ်နဲ့အဆင်ပြေမှဆုတ်လို့ရမယ်လို့ထင်မိတယ်။ ဒီကိစ္စကိုတော့ သူတို့တွေဆွေးနွေးတဲ့အခါမှပဲ အဖြေရနိုင်မယ်။"" ဟု ၎င်းကပြောသည်။"
SSPP က တိုက်ပွဲဖြစ်ပွားနေသည့် TNLA နဲ့ RCSS တို့အကြားစေ့စပ်ညှိနှိုင်းနိုင်ရေးအတွက် ကိုယ်စားလှယ်များ စေလွှတ်ဆောင်ရွက်နေသည်ဟု ဖေဖော်ဝါရီ ၁၂ရက်က ထုတ်ပြန်ချက် ထုတ်ပြန်ခဲ့သေးသည်။
TNLA နှင့် RCSS တို့အကြား ၂၀၁၅ ခုနှစ် နိုဝင်ဘာလ ၂၇ ရက်မှစတင်၍ တိုက်ပွဲများဖြစ် ပွားခဲ့ခြင်းဖြစ်သည်။
ဖေဖော်ဝါရီ ၁၆ရက်၊ ယနေ့ကျင်းပသည့် ဒုတိယအကြိမ်ပြည်သူ့လွှတ်တော်အစည်းအဝေးတွင် ရှမ်းတိုင်းရင်းသားများဒီမိုကရေစီအဖွဲ့ချုပ်မှ လွှတ်တော်ကိုယ်စားလှယ်က ရှမ်းပြည်နယ်ရှိတိုက်ပွဲများရပ်တန့်နိုင်ရေး  အရေးကြီးအဆိုတင်သွင်းခဲ့ပြီး လွှတ်တော်ကလည်း ဆွေးနွေးရန်ဆုံးဖြတ်ထားသည်။
မြန်မာ-တရုတ် နှစ်နိုင်ငံကုန်သွယ်ရေး ဆယ်လအတွင်း ၉ ဘီလီယံကျော်
By ဆင်ဟွာ 
မြန်မာနှင့် တရုတ်နှစ်နိုင်ငံကြားက ကုန်သွယ်မှုသည် ၂၀၁၅-၁၆ ဘဏ္ဍာနှစ်၏ ဧပြီမှ ဇန်နဝါရီ ဆယ်လအတွင်း အမေရိကန်ဒေါ်လာ ၉ ဒသမ ၄ ဘီလီယံရှိခဲ့ကြောင်း ကုန်သွယ်ရေးဌာန သတင်းရင်းမြစ်တစ်ရပ်က ပြောသည်။
ယင်းကာလအတွင်း မြန်မာနိုင်ငံက ရေနံနှင့် သဘာဝဓာတ်ငွေ့နှင့် အတူ စိုက်ပျိုးရေးထွက်ကုန်များကို တရုတ်သို့ တင်ပို့ခဲ့ခြင်းဖြစ်သည်။
မြန်မာ-တရုတ် နှစ်နိုင်ငံကုန်သွယ်မှုက ၂၀၁၄-၁၅ ဘဏ္ဍာနှစ်တွင် အမေရိကန်ဒေါ်လာ ၁၀ ဘီလီယံကျော်ရှိခဲ့ကြောင်း တရားဝင်စာရင်းဇယားများအရ သိရသည်။
ထိုပမာဏစုစုပေါင်းတွင် မြန်မာနိုင်ငံမှ တရုတ်နိုင်ငံသို့ ကုန်တင်ပို့မှုသည် အမေရိကန်ဒေါ်လာ ၄ ဒသမ ၆ ဘီလီယံရှိပြီး တရုတ်မှ တင်သွင်းသည့် နှုန်းသည် အမေရိကန်ဒေါ်လာ ၅ ဒသမ ၆ ဘီလီယံအထိ ရောက်ရှိခဲ့သည်။
အစိုးရသစ်နှင့် ငြိမ်းချမ်းရေးဆက်ဆွေးနွေးရန် အပစ်ရပ်လက်မှတ်မထိုးသည့် အဖွဲ့များအချင်းချင်း ဆွေးနွေးပွဲလုပ်
By ဖနိဒါ 
ချင်းမိုင်၊ ဖေဖော်ဝါရီ ၁၆ ။          ။ တစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း(NCA) လက်မှတ်မထိုးသော တိုင်းရင်းသား လက်နက်ကိုင် အဖွဲ့ အစည်းများက အစိုးရသစ်နှင့် ငြိမ်းချမ်းရေးနှင့်   နိုင်ငံရေး ဆိုင်ရာဆွေးနွေးရာတွင် အဓိကဖြစ်သော ကာကွယ်ရေးနှင့် လုံခြုံရေး ဆိုင်ရာများအတွက် အလုပ်ရုံ ဆွေးနွေးပွဲကို သုံးရက်ကြာ ကျင်းပခဲ့ပြီး ဖြစ်သည်။
အလုပ်ရုံ ဆွေးနွေးပွဲကို ဖေဖော်ဝါရီလ ၁၄ ရက်မှ ၁၆ ရက်ထိ သုံးရက်ကြာ ညီညွတ်သော တိုင်းရင်းသားလူမျိုးများ ဖက်ဒရယ်ကောင်စီ(UNFC) အဖွဲဝင်များ၊ ပြည်တွင်းမှ ညီညွတ်သော တိုင်းရင်းသား လူမျိုးများ မဟာမိတ်အဖွဲ့ (UNA)မှ ကိုယ်စားလှယ်များ စုစုပေါင်း ၄၀ ကျော် တက်ရောက် ဆွေးနွေးခဲ့ခြင်း ဖြစ်သည်။
လုံခြုံရေးနှင့် ကာကွယ်ရေးဆိုင်ရာများ ဆွေးနွေးရာတွင် အဓိက ထည့်သွင်းဆွေးနွေးရမည့် မြန်မာအစိုးရ တပ်မတာ်ဘက်မှ ပြောဆိုနေသော လက်နက်ဖျက်သိမ်းရေး ခေါ် DDR ကို တိုင်းရင်းသား လက်နက်ကိုင်များဘက်မှ လက်မခံသဖြင့် နည်းလမ်းရှာဖွေခြင်းလည်း ဖြစ်သည်ဟု UNFC ၏ ဒုတိယ ဥက္ကဌ နိုင်ဟံသာက မဇ္ဈိမကို ပြောသည်။
“လုံခြုံရေးနဲ့ ကာကွယ်ရေးကိစ္စကို စဉ်းစားသုံးသပ်ပြီး နည်းလမ်းရှာတဲ့ ပုံစံဖြစ်တယ်။ အန်ကယ်တို့ ဖြစ်စေချင်တာက ပြည်တောင်စု တပ်မတော် ပုံစံဖြစ်တယ်။ ဒါပေမဲ့ အစိုးရ တပ်မတော်ဘက်ကတော့ မလိုဘူးဆိုတဲ့ ပုံစံမျိုး၊ အန်ကယ်တို့ တိုင်းရင်းသား လက်နက်ကိုင် အဖွဲ့တွေကို ပေါင်းချင်ရင် ပေါင်းဆိုတဲ့ သဘောမျိုး။ သဘောက DDR ပုံစံမျိုး ပြောလာတယ်။ ဒီကိစ္စမှာ နည်းလမ်းရှာတာပါပဲ။ အန်ကယ်တို့ ဖြစ်စေချင်တဲ့ ပုံစံက နိုင်ငံတကာမှာ ဘယ်လို ဖြေရှင်းခဲ့တယ်။ ဒါတွေကို နည်းလမ်းရှာတာပါပဲ၊ ရှေ့လာမယ့် အပိုင်းမှာ နိုင်ငံရေး ပြဿနာကို စားပွဲခုံပေါ်မှာ ဖြေရှင်းတဲ့အခါ အဓိက တစ်ဆို့နိုင်မယ့်ကိစ္စက ဒီကစ္စ(DDR)ပဲလို့ မြင်တယ်။ ဒါကြောင့် အဓိကထားပြီး လေ့လာတာဖြစ်တယ်။ ”ဟု သူက မဇ္ဈိမကို ပြောသည်။
“အန်ကယ်တို့က မလိုလားဘူး။ SSR ပုံစံမျိုးလိုလားတယ်။ ပြည်နယ်တိုင်းမှာ ပြည်နယ်ကာကွယ်ရေးတပ်ဖွဲ့ အဲဒီပုံစံမျိုး ဖွဲ့စည်းချင်တယ်။ တိုင်းရင်းသားတမျိုးနဲ့ တမျိုးက ယုံကြည်မှု မရှိသေးဘူး။ လက်ရှိ အစိုးရအပေါ်မှာ ဘယ်လိုမှ ယုံကြည်မှု မရှိသေးဘူး။ အဲတော့ တိုင်းရင်းသားတွေဘက်က ကိုယ့်တပ်တွေကို လုံးဝ ဖျက်သိမ်းပြီးတော့မှ အစိုးရတပ်တခုထဲထားဖို့ ပုံစံမျိုးကို လုံးဝ လက်မခံနိုင်ဘူး။ အဲဒီလို အနေအထားမျိုးမှာ နည်းလမ်းရှာနိုင်ဖို့ ဆွေးနွေးတာပါ”ဟု နိုင်ဟန်သာက ပြောသည်။
တိုင်းရင်းသား လက်နက်ကိုင် အဖွဲ့အစည်းများ အနေဖြင့် SSR ခေါ် ပြည်နယ်တိုင်းတွင် ပြည်နယ် ကာကွယ်ရေးတပ်ဖွဲ့များ ဖွဲ့စည်း၍ ထားရှိရန် လိုလားသော်လည်း အစိုးရဘက်မှ တပ်များကို ဖျက်သိမ်းကာ အစိုးရ တပ်မတော် တစ်ခုတည်း ထားရှိမည့် ပုံစံအား လက်မခံသဖြင့် ယင်းအခက်အခဲများကို ကျော်ဖြတ်ရန်အတွက် နိုင်ငံတကာမှ တတ်သိပညာရှင်များနှင့် ဆွေးနွေးမှုများကို သုံးသပ်နေခြင်း ဖြစ်သည်။
အစိုးရ အဆက်ဆက်မှ ငြိမ်းချမ်းရေးလိုလားသော်လည်း တိုင်းရင်းသား လက်နက်ကိုင် ဖွဲ့အစည်းအချို့ကို နည်းမျိုးစုံဖြင့် လက်နက်ဖျက်သိမ်းခဲ့သော်လည်း တိုင်းရင်းသားလက်နက်ကိုင် အဖွဲ့အစည်း မည့်သည့် အခွင့်အရေးများ မရရှိခဲ့သဖြင့် ထပ်မံ လက်နက်ကိုင်တော်လှန်နေမှုများ ရှိနေသဖြင့် လတ်တလော အခြေအနေအရ လက်နက်ဖျက်သိမ်းရေးကို လက်မခံနိုင်ခြင်း ဖြစ်သည်ဟု   နိုင်ဟန်သာက ပြောသည်။
သီပေါနိုင်ငံမှ အငြိမ်းစား စစ်ဗိုလ်ချုပ်ဟောင်း Bala Nanda Sharma က နီပေါနိုင်ငံ၏ ငြိမ်းချမ်းရေးဖြစ်စဉ်တွင် စစ်ဖက်ဆိုင်ရာ စည်းမျဉ်း စည်းကမ်းများ၊ အပစ်အခတ် ရပ်စဲရေး စောင့်ကြည်ရေးနှင့် လုံခြုံရေး ဆိုင်ရာများနှင့် ပတ်သက်၍ ဆွေးနွေးခဲ့သည်ဟု သိရသည်။
ဗြိတိနိုင်ငံမှ Edinburghတက္ကသိုလ်မှ ပါမောက္ခ Christine Bell က ငြိမ်းချမ်းရေးလသဘောတူညီချက်များကို အကောင် အထည်ဖော်ခြင်းနှင့် ပတ်သက်၍ ဆွေးနွေးတင်ပြခဲ့သည်ဟု သိရသည်။ အလားတူ အိန္ဒိိယနိုင်ငံမှ Ravinder Pal Singh ကလည်း ကာကွယ်ရေးနှင့် နိုင်ငံ လုံခြုံရေး မူဝါဒများကို ဆွေးနွေးခဲ့ခြင်း ဖြစ်သည်။
ထို့ပြင် ဥပဒေအထောက်အကူပြုကွန်ယက်(Legal Aid Network(LAN)မှ ဦးအောင်ထူးက မြန်မာ့ငြိမ်းချမ်းရေးဆိုင်ရာများနှင့် ပတ်သက်၍ ပြည်ထောင်စု ငြိမ်းချမ်းရေး ညီလာခံတွင် အားနည်းချက်များကို   ထောက်ပြ ဆွေးနွေးခဲ့သည်ဟု သိရသည်။ပြည်တွင်းမှ ညီညွတ်သော တိုင်းရင်းသားလူမျိုးများ မဟာမိတ်အဖွဲ့ (UNA) အဖွဲ့ဝင်၊ ရှမ်းတိုင်းရင်းသားများ ဒီမိုကရေစီ အဖွဲ့ချုပ်(SLND)မှ စိုင်းကျော်ညွန့်နှင့် စိုင်းညွန့်လွင်တို့ကလည်း ပြည်ထောင်စု ငြိမ်းချမ်းရေး ညီလာခံနှင့် ပတ်သက်၍ ဆွေးနွေးတင်ပြခဲ့သည်ဟု သိရသည်။
၂၀၁၅ ခုနှစ် ရွေးကောက်ပွဲအလွန် မြန်မာနိုင်ငံရေး အသွင်ကူးပြောင်းသာမက အစိုးရ သစ်ပါ ပြောင်းလဲလာတော့မည် ဖြစ်၍ တိုင်းရင်းသား လက်နက်ကိုင် အဖွဲ့အစည်းများအနေဖြင့် လက်ရှိ နိုင်ငံရေးအပြောင်းအလဲတွင် လုံခြုံရေးဆိုင်ရာ၊ ကာကွယ်ရေး ဆိုင်ရာ၊ အခြေခံဥပဒေဆိုင်ရာ၊ အပြည်ပြည်ဆိုင်ရာ၊ လူမှုအခွင့်အရေးနှင့် ပတ်သက်ပြီး နှစ်ပေါင်း ၆၀ ကျော် ဖြတ်သန်းလာခဲ့သည့် ကျနော်တို့၏ ဒုက္ခအရပ်ရပ်ကို ထပ်မံပြီး မရောက်သွားရန် အတူတကွ ပြင်ဆင်ထားရန် အရေးကြီးပြီ ဖြစ်ကြောင်း UNFC အတွင်းရေးမှူး ခူဦးရယ်က ဖေဖော်ဝါရီလ ၁၆ ရက်က အလုပ်ရုံဆွေးနွေးပွဲ အဖွင့်မိန့်ခွန်းတွင် တိုက်တွန်းပြောဆိုခဲ့သည်။
ဦးတေဇဟိုတယ်ကို အစိုးရသတိပေး
By မင်းမင်း 
နေပြည်တော်(ဖေဖော်ဝါရီ ၁၆)။ ။ ဟိုတယ်တွင် နိုင်ငံရေးဆိုင်ရာ အစည်းအဝေးများ ကျင်းပခွင့်မပြုကြောင်း သမ္မတဦးသိန်းစိန်တိုက်ရိုက်ခန့်အပ်ထားသည့် နေပြည်တော်ကောင်စီက ဦးတေဇ၏ ထူးဆောက်လုပ်ရေးဖွံ့ဖြိုးမှုအဖွဲ့ထံ အသိပေးစာတစ်စောင်ပေးပို့ အကြောင်းကြားထားသည်။
ဖေဖော်ဝါရီ ၁၆ရက်၊ ရက်စွဲဖြင့်လိပ်မူကာ ထူးဆောက်လုပ်ရေးဖွံ့ဖြိုးမှုအဖွဲ့ထံ နေပြည်တော်ကောင်စီဥက္ကဌ ကိုယ်စား ကောင်စီဝင်ဖြစ်သူ ဗိုလ်မှူးကြီးမင်းနောင်က လက်မှတ်ရေးထိုးပေးပို့ထားခြင်းဖြစ်ကြောင်း ထူးကုမ္ပဏီ၏ အကြီးတန်းတာဝန်ရှိသူတစ်ဦးက မဇ္ဈိမကို အတည်ပြုသည်။
ဒက္ခိဏသီရိမြို့နယ်တွင် နိုင်ငံတော်ဧည့်ဂေဟာအား အာဆီယံထိပ်သီးအစည်းအဝေးသို့ ပြည်တွင်းပြည်ပမှ ဧည့်သည်များလာရောက်စဉ် တည်းခိုနေထိုင်ရန်အတွက် ကုမ္ပဏီ(၁၀)ခုသို့ ဘဏ္ဍာရေးဝန်ကြီးဌာန၊ မြန်မာ့စီးပွားရေးဘဏ်၏ လှည့်ပတ် ရန်ပုံငွေမှ သင့်တော်သောအတိုးနှုန်းဖြင့် နေပြည်တော်စည်ပင်သာယာရေးကော်မတီမှတစ်ဆင့် ချေးငွေသက်တမ်း(၅)နှစ်၊ ဆိုင်းငံ့(၁၀)နှစ်၊ (၁၀)ရစ်ဆပ် စုစုပေါင်း (၁၅)နှစ်ဖြင့် ဆောင်ရွက်ခဲ့ကြောင်း၊ သို့ဖြစ်ပါ၍ လိပ်မူပါ ဟိုတယ်များသည် နေပြည်တော်စည်ပင်သာယာရေးကော်မတီမှ ချေးယူထားသည့် ချေးငွေမကျေသေးသည့်ကာလများတွင် အဆိုပါ  ဟိုတယ်များသည် နိုင်ငံပိုင်ဟိုတယ်များသာဖြစ်သဖြင့် ဟိုတယ်တွင် နိုင်ငံရေးပါတီများ အစည်းအဝေး ကျင်းပခွင့်မပြုဟု အကြောင်းကြားစာတွင် ရေးသားထားသည်။
၂၀၁၅ခုနှစ်၊ ဒီဇင်ဘာလအတွင်းက နေပြည်တော်၊ ဒက္ခိဏသီရိမြို့နယ်ရှိ ဦးတေဇ၏ ထူးကုမ္ပဏီပိုင် ရွှေစံအိမ်ဟိုတယ်တွင် အမျိုးသားဒီမိုကရေစီအဖွဲ့ချုပ်(NLD)ပါတီ၏ အနိုင်ရအမတ်များကို စွမ်းရည်မြှင့်သင်တန်း ပို့ချခဲ့သည်။
"အဆိုပါ သင်တန်း၏ တာဝန်ခံတစ်ဦးဖြစ်သူ ဦးမျိုးရန်နောင်သိမ်းက ""ကျွန်တော်သိသလောက်တော့ဗျာ၊ သင်တန်းကို အဲ့ဒီဟိုတယ်မှာမလုပ်ဖို့ အစိုးရဘက်က တားခဲ့တယ်။ ကျွန်တော်တို့ကို နှင်ချခိုင်းတဲ့သဘောပေါ့။ ဒါပေမယ့် ဦးတေဇက ကျွန်တော်တို့ကို ခွင့်ပြုပေးခဲ့တယ်။ ဒီစာရောက်တာကလည်း အဲ့ဒါရဲ့ နောက်ဆက်တွဲပဲ ဖြစ်မှာပါ"" ဟု မဇ္ဈိမကို ပြောသည်။"
ရွှေစံအိမ်ဟိုတယ်တွင် NLDအမတ်များကို သင်တန်းခန်းမအပြင် နေစရာ၊ စားစရာများကို ဟိုတယ်က အခမဲစီစဉ်ပေးခဲ့သည်။
သင်တန်းစတင်ဖွင့်လှစ်ခဲ့သည့် ဒီဇင်ဘာ ၁၆ရက်နေ့တွင် ရွှေစံအိမ်ဟိုတယ်သို့ NLDပါတီမှ နာယကဖြစ်သူ ဦးတင်ဦးအပါအဝင် ဦးဝင်းထိန်တို့လည်း တက်ရောက်ခဲ့ပြီး သင်တန်းအတွက် စီစဉ်ပေးခဲ့သော ဟိုတယ်မှ တာဝန်ရှိသူများကို ကျေးဇူးတင်ကြောင်း သင်တန်းဖွင့်ပွဲအမှာစကားပြောကြားစဉ် ဦးဝင်းထိန်က ထည့်သွင်းပြောဆိုခဲ့သေးသည်။
ဖားကန့် ဥရုချောင်းတိမ်ကောလာမှု ထိန်းသိမ်းပေးရန်လည်း ကုမ္ပဏီများသဘောတူ
By ဖနိဒါ 
ချင်းမိုင်(မဇ္ဈိမ) ။          ။ ဥရုချောင်းတိမ်ကောလာမှုကို ပြန်လည်ထိန်းသိမ်းပေးရန်အပါအဝင် အချက် ၄ ချက်ကို ဖားကန့် ကျောက်စိမ်း တူးဖော်ရေးကုမ္ဗဏီများ၊ အာဏာပိုင်များနှင့် ဒေသခံများအကြား ညှိနှိုင်းနိုင်ခဲ့သည်ဟု ဒေသခံ ဦးနောင်လတ်က ပြောသည်။
ဖေဖော်ဝါရီလ ၁၆ ရက် ညနေပိုင်းမှ ည ၉ နာရီချိန်ထိ လုံးခင်းမြို့နယ် အုပ်ချုပ်ရေးရုံးတွင် အုပ်ချုပ်ရေးမှူး ဦးချိုသန်း အပါအဝင် မြန်မာတကောင်း၊ တစ်သုံးလုံး၊ မြဦးယာဉ်၊ တောက်ပကြယ် ကုမ္ပဏီများမှ တာဝန်ရှိသူများ နှင့် ဒေသခံ ၃၀ ဦးကျော်တို့ တွေ့ဆုံဆွေးနွေးပြီးနောက် အချက် ၃ ချက်ကို သဘောတူခဲ့သည်ဟုဆိုသည်။
ဖားကန့်မြို့နယ် လုံးခင်း၊ ဆိုင်းတောင်တို့ နေရာတစ်ချို့တွင် ကျောက်စိမ်းတူးဖော်ရေးကုမ္ဗဏီများ၏ မြေစာများ စည်းကမ်းမဲ့ စွန့်ပစ်နေမှုအပေါ် တားဆီးပေးစေရန် ဒေသခံများက ဖေဖော်ဝါရီလ ၁၃ ရက်မှ ၁၅ ရက်ထိ ဆန္ဒ ဖော်ထုတ်ခဲ့ကြပြီးနောက် ဖေဖော်ဝါရီလ ၁၆ ရက် ညနေပိုင်း၌ နှစ်ဖက်တွေ့ဆုံဆွေးနွေးမှုဖြစ်ပေါ်လာသည်။
ဒေသခံများက လိုလားသည့် မြေစာသယ်ယဉ်များ ရွာလမ်းမများပေါ်မှ မဖြတ်သန်းရန်၊ မြေစာကြောင့် ဥရုချောင်း တိမ်ကောလာမှုကို ပြန်လည်ပြုပြင်ထိန်းသိမ်းပေးရန်၊ စည်းကမ်းမဲ့ မြေစာပုံများကို ဖယ်ရှားရန်နှင့် ကျောက်စိမ်း တူးဖော်ရာတွင် ဒိုင်းနမိုက်များ သုံးစွဲမှု လျော့ချ၍ စနစ်တကျဆောင်ရွက်ရန်တို့မှ မြေစာသယ် ယာဉ်များ ကျေးရွာတွင်း လမ်းမပေါ်မှ မဖြတ်သန်းရန်ကိုမူ ဆွေးနွေးနိုင်ခြင်း မရှိဟု ဆန္ဒဖော်ထုတ်သူ တစ်ဦးဖြစ်သည့် ဦးနောင်လတ်က မဇ္ဈိမကို ပြောသည်။
“ ၂ ကနေ ၄ ထိကတော့ သဘောတူညီချက်ရတယ်။ သူတို့ကောင်းကောင်းလုပ်ပေးမယ်။ အာမခံတယ်ပေါ့။ ဒါပေမဲ့ စည်းကမ်းမဲ့ မြေသယ်ကား ရွာလမ်းကနေ မဖြတ်သန်းရဆိုတဲ့ အချက်က ပြေလည်မှု မရဘူး။ ဘာကြောင့် မလုပ်ပေးနိုင်လဲ မသိဘူး။ နိုင်ငံတော်က ချမှတ်ထားတယ် ထင်တယ်။ ကျနော်တို့က ဖြတ်ပါလို့ လည်း မပြောဘူး။ မဖြတ်နဲ့လို့လည်း မပြောတော့ဘူး။” ဟု ၎င်းကပြောသည်။
ဖေဖော်ဝါရီလ ၁၇ ရက်နေ့ နံနက်တွင် ကုမ္ဗဏီလူကြီးများ၊ သက်ဆိုင်ရာအာဏာပိုင်များနှင့် ဒေသခံများ က ဥရုချောင်းရိုးတလျှောက် မြေစာပုံများအား သွားရောက်ကြည့်ရှုပြီး ပြုပြင်ထိန်းသိမ်းရေး လုပ်ငန်းများ စတင်မည့် နေ့ရက် သတ်မှတ်၍ လက်မှတ်ရေးထိုးကြမည်ဟု သိရသည်။
“အောင်မြင်တယ်လို့ မပြောသေးဘူးနော်။ အဲဒီသုံးချက် သဘောတူညီချက်ရထားပြီ ဆိုပေမဲ့ နုတ်ကတိဘဲ ရှိသေးတယ်။ မနက်ဖြန်မှ လူကြီးတွေရှေ့မှာ လက်မှတ်ထိုးကြမယ်။ သူတို့ ဖောက်ဖျက်ရင် ဘယ်လို အရေးယူမလဲ ဆိုတာမျိုး။” ဟု သူက မဇ္ဈိမကို ပြောသည်။
အမေဖြစ်သူ ဒေါ်စုကို သမ္မတအဖြစ် မြင်လိုပါက သားနှစ်ဦး မြန်မာနိုင်ငံသား ခံယူဟု ဦးရဲထွဋ်ပြော
By မဇ္ဈိမ 
ရွေးကောက်ပွဲတွင် ရာခိုင်နှုန်း ၈၀ နီးပါးဖြင့် အနိုင်ရခဲ့သော်လည်း ဒေါ်အောင်ဆန်းစုကြည် သမ္မတဖြစ်ရန် ဖွဲ့စည်းပုံပါ ပုဒ်မ ၅၉(စ) က ကန့်သတ်ထားရာ အဆိုပါ ပုဒ်မကို ပြင်ဆင်ရန်မလိုဘဲ ဒေါ်စု၏ မိသားစုဝင်များ နိုင်ငံသား ခံယူလိုက်ပါက အလွယ်တကူ သမ္မတ ဖြစ်နိုင်သည်ဟု သမ္မတ ဦးသိန်းစိန်၏ ပြောခွင့်ရ ဦးရဲထွဋ်က ပြောဆိုလိုက်သည်။
“နိုင်ငံ့အကြီးအကဲဖြစ်ဖို့ဆိုတာ ၅၉(စ) တွေဘာတွေလည်း ပြင်ဖို့မလိုပါဘူး။ တကယ်တမ်း ကျနော့်ရဲ့ သုံးသပ်ချက် ထောက်ပြရမယ်ဆိုရင်၊ သူ့ရဲ့သား (၂) ယောက်နဲ့ ချွေးမရှိမယ်ဆိုရင်၊ ချွေးမ (၂) ယောက်၊ လူ (၄) ယောက်ပဲ မြန်မာနိုင်ငံသား ခံယူလိုက်လို့ရှိရင် ဒီပြဿနာတွေအားလုံး ပြေလည်သွားမှာပါ။ ဘာမှ ကျနော်တို့ ဒါကြီးကို ၅၉(စ) တွေလာတွေလည်း ပြင်ဖို့ မလိုပါဘူး” ဟု ဦးရဲထွဋ်က VOA မြန်မာပိုင်းနှင့် တွေ့ဆုံ မေးမြန်းမှုတွင် ပြောဆိုသွားသည်။
ဗြိတိန်နိုင်ငံသားဖြစ်သည့် ဒေါ်အောင်ဆန်းစုကြည်၏ သားနှစ်ဦးကိုလည်း သူတို့၏ မိခင်ကို သမ္မတ ဖြစ်စေလိုပါက နိုင်ငံသား လျောက်ထားရုံသာရှိသည်ဟုလည်း ပြောသည်။  “တကယ်တန်း သူ့သားသမီးတွေအနေနဲ့ သူတို့ရဲ့မိခင် သမ္မတဖြစ်တာ လိုချင်လို့ရှိရင် ၁၉၈၂ ခုနှစ် ဥပဒေအရ မြန်မာနိုင်ငံသား လျှောက်ထားလိုက်ယုံပါဘဲ” ဟု ဦးရဲထွဋ်က ပြောသည်။
“သူ့အမေ အုပ်ချုပ်တဲ့နိုင်ငံမှာ သူမနေချင်ဘူးဆိုရင်တော့၊ နိုင်ငံသားမခံယူဘူးဆိုရင် ဒါက သူတို့ရဲ့ မိသားစုပြဿနာပဲ။ ဒါက ဖွဲ့စည်းပုံအခြေခံဥပဒေ ပြဿနာ မဟုတ်ဘူး” ဟုလည်း ဆိုသည်။ အလားတူ ဖွဲ့စည်းပုံပါ ပုဒ်မ ၅၉(စ) ပြင်ရန် မပြင်ရန်ကိုမူ သဘောထား မှတ်ချက်မပေးလိုဘဲ အဆိုပါ ပုဒ်မကို ဆိုင်းငံ့ထားမည်ဆိုပါ လက်မခံနိုင်ဟုလည်း ဦးရဲထွဋ်က ဆိုသည်။
“ ပြင်ခြင်း၊ မပြင်ခြင်းကို ကျနော်တို့ ဘာမှမပြောဘူး။ ဒါက လွှတ်တော်နဲ့ ပြည်သူတွေရဲ့ အဆုံးအဖြတ်ပဲ။ သို့သော် ပြင်ပြီဆိုလို့ရှိရင်တော့ ဖွဲ့စည်းပုံ အခြေခံဥပဒေထဲကအတိုင်း ပြင်တာကိုပဲ ကျနော်တို့က လိုလားတယ်။ မဟုတ်ပဲနဲ့ ဖွဲ့စည်းပုံအခြေခံဥပဒေထဲမှာ တားမထားလို့ လုပ်လို့ရတယ်ဆိုတဲ့ လိုရာဆွဲတွေးတာမျိုးသည် နိုင်ငံရဲ့အနာဂတ်အတွက် အန္တရာယ်ကြီးတဲ့အတွက်ကြောင့်မို့လို့ ကျနော်တို့က ဆန့်ကျင်တယ်” ဟု ဆိုသည်။
ရန်ကုန်တိုင်းလွှတ်တော်တွင် ဖွဲ့စည်းရမည့် ကော်မတီ ၉ခုတွင် ဥပဒေကြမ်း နှင့် ဘဏ္ဍာ/စီမံကော်မတီဖွဲ့စည်းပြီး
By မျိုးသူအောင် 
ရန်ကုန်၊ ဖေဖော်ဝါရီ ၁၇ ။ ။ ဒုတိယအကြိမ် ရန်ကုန်တိုင်းဒေသကြီး လွှတ်တော် ကော်မတီ(၉)ခု ဖွဲ့စည်းမည်ဖြစ်ပြီး တတိယနေ့တွင် ဥပဒေကြမ်းကော်မတီနှင့် ဘဏ္ဍာရေး၊ စီမံကိန်းနှင့် စီးပွားရေးကော်မတီတို့ကို ဖွဲ့စည်းကာ ဥက္ကဋ္ဌ အတွင်းရေးမှူးနှင့် အဖွဲ့ဝင်များကို ကြေညာလိုက်သည်။
ဖေဖော်ဝါရီ ၁၇ရက်က ကျင်းပသည့် ဒုတိယအကြိမ် ရန်ကုန်တိုင်းဒေသကြီးလွှတ်တော် တတိယနေ့တွင် လွှတ်တော် ဥက္ကဋ္ဌက ယခုကဲ့သို့ ကြေညာခဲ့ခြင်း ဖြစ်သည်။
"""ရန်ကုန်တိုင်းဒေသကြီး အစိုးရအဖွဲ့မှ ၂၀၁၆ - ၂၀၁၇ ဘဏ္ဍာနှစ် ဒေသန္တရ စီမံကိန်းဥပဒေကြမ်းနှင့် ၂၀၁၆ ခုနှစ် ဘဏ္ဍာငွေ အရအသုံးဆိုင်ရာ ဥပဒေကြမ်းတင်သွင်းလာသည့်အတွက် ဖွဲ့စည်းရခြင်း ဖြစ်ပါတယ်။ ကော်မတီများအနေဖြင့် လွှတ်တော်အစည်းဝေးကြီး၏ ပြင်ပတွင် လွှတ်တော်ငယ်လေးများအဖြစ် ဆောင်ရွက်သွားကြမှာ ဖြစ်ပါတယ်"" ဟု ရန်ကုန်တိုင်းဒေသကြီး လွှတ်တော်ဥက္ကဋ္ဌ ဦးတင်မောင်ထွန်းက ပြောသည်။"
လွှတ်တော် ဒုတိယနေ့တွင် တိုင်းဒေသကြီးအစိုးရအဖွဲ့မှ ဒေသန္တရ စီမံကိန်းဥပဒေကြမ်းနှင့် ဘဏ္ဍာငွေ အရအသုံးဆိုင်ရာ ဥပဒေကြမ်း တင်သွင်းခဲ့သည့်အတွက် ယခုကဲ့သို့ ဖွဲ့စည်းရခြင်း ဖြစ်ကြောင်းလည်း ရန်ကုန်တိုင်းဒေသကြီး လွှတ်တော် ဥက္ကဋ္ဌက ပြောကြားခဲ့သည်။
"""ဒါပိုပြီးတော့ ဒီမိုကရက်တစ်ဖြစ်လာတာပေါ့။ ကော်မတီ(၉)ရပ်ဖွဲ့မယ်လို့ ဥက္ကဋ္ဌကြီးက ပြောသွားတယ်။ ပြီးတော့ အရင်တုန်းက မဖွဲ့ခဲ့တဲ့ စီးပွားရေးနဲ့ စီမံကိန်းကော်မတီပေါ့နော်။ ဒေါ်စန္ဒာမင်းဥက္ကဋ္ဌ၊ အတွင်းရေးမှူး တစ်ယောက်ပါတဲ့ အဖွဲ့ဝင် (၁၁)ဦးပါတဲ့ ကော်မတီတစ်ရပ် ဒီနေ့ဖွဲ့တယ်။ ပြီးတော့ ဥပဒေကြမ်းကော်မတီဖွဲ့တယ်။ ဒါက ပိုပြီးတော့ ချက်အင်ဘဲလန့် ဖြစ်လာတာပေါ့""ဟု ရန်ကုန်တိုင်းဒေသကြီး ရခိုင်တိုင်းရင်းသားရေးရာ ဝန်ကြီး ဦးဇော်အေးမောင်က ပြောသည်။"
ရွေးကောက်ပွဲ ကော်မရှင်၏ ဆောင််ရွက်မှုမှာ ဥပဒေနဲ့အညီ ဆောင်ရွက်ရ၍ တရားမျှတမည်ဟု ဆို
By ထက်ထက်အောင် 
ရန်ကုန် (မဇ္ဈိမ) ။ ။ မြန်မာနိုင်ငံ၏ လာမည့် ၂၀၁၅ ရွေးကောက်ပွဲအတွက် ကော်မရှင်၏ ဆောင်ရွက်မှုများသည်
ရွေးကောက်ပွဲဆိုင်ရာ ဥပဒေများနှင့်အညီ ဆောင်ရွက်ခြင်းဖြစ်၍ တရားမျှတမည်ဟု ပြည်ထောင်စု ရွေးကောက်ပွဲ
ကော်မရှင်အဖွဲ့ဝင် ဦးဝင်းကိုက ဇွန်၂၇ ရက်တွင် ဆိုသည်။
ဦးဝင်းကိုက “ ကော်မရှင် ကိုယ်တိုင်လည်း နိုင်ငံတော်က ပြဋ္ဌာန်းထားတဲ့ ဒီရွေးကောက်ပွဲ ဥပဒေအတိုင်း လိုက်နာဆောင်ရွက်ရတာ ဖြစ်တယ်၊ ပြဋ္ဌာန်းထားရာမှာ မည်သူမဆိုလို့ ပါတဲ့အတွက် ပါတီဝင်ရော၊ CSO (အရပ်ဘက်လူမှုအဖွဲ့အစည်း) တွေရော၊ မဲဆန္ဒရှင်တွေရော၊ မဲရုံဝန်ထမ်းတွေရော၊ ကော်မရှင်တွေရော၊ ဆပ်ကော်မတီတွေရော၊ UEC ဥက္ကဋ္ဌကြီး ဦးတင်အေးရော ဘယ်သူမှ ထိန်းချုပ် လို့မရပါဘူး။ ထိုးဖောက်လို့ မရပါဘူး။ ထိုးဖောက်ဖို့ ကြိုးစားရင် ထောင်ကျနိုင်တဲ့ စနစ်တစ်ခုဖြစ် တဲ့အတွက် ဒီဥပဒေနဲ့အညီ ဆောင်ရွက်နေတဲ့ ပုဂ္ဂိုလ်ဆိုရင်တော့ ကျွန်တော်က တရားမျှတတယ်လို့ ဆိုချင်ပါတယ်” ဟု ဆိုသည်။
ဇွန် ၂၇ ရက်က ရန်ကုန်မြို့ orchid ဟိုတယ်တွင် ပြုလုပ်သည့်  “ရွေးကောက်ပွဲဆိုင်ရာ သတင်းအချက်အလက်နှင့် အရပ်ဘက် လူမှုအဖွဲ့အစည်းများ၏ အခန်းကဏ္ဍ” အလုပ်ရုံဆွေးနွေးပွဲတွင် ပြောခဲ့ခြင်း ဖြစ်သည်။
တည်ဆဲဥပဒေများကို ချိုးဖောက်လုပ်ကိုင်သူမှန်သမျှ ဥပဒေအရ မတရားဘူးဟု ပြောရမည်ဖြစ် သကဲ့သို့ ယင်းသို့ လုပ်ကိုင်ဆောင်ရွက်ပါက ဥပဒေက မျက်နှာသာ မပေးဘဲ စီရင်သွားလိမ့်မည်ဖြစ် သည်ဟုလည်း ဦးဝင်းကိုက ဆိုသည်။
ယင်းအလုပ်ရုံ ဆွေးနွေးပွဲသို့ တက်ရောက်၍ ဆွေးနွေးသည့် ရွေးကောက်ပွဲ စောင့်ကြည့် လေ့လာရေး လုပ်ဆောင်မည့် အဖွဲ့တစ်ခုဖြစ်သည့် ဖန်တီးအိမ်အဖွဲ့မှ စီမံကိန်း မန်နေဂျာ ဒေါ်ခင်လေးငယ်က” ကော်မရှင်က တရားမျှတမှု ရှိတယ် မရှိဘူး ပြောဖို့ စောနေပါသေးတယ်။ ဘာကြောင့်လဲဆိုတော့ လိုသလို အလျော့အတင်း လုပ်လို့ရနေတဲ့ ဥပေဒတွေ ရှိတဲ့အတွက် ဥပဒေကြောင်းအရ ဟာကွက်တွေ ရှိနေလို့ပါ။ ဥပမာ- ကော်မရှင် ဥက္ကဋ္ဌ ရွေးချယ်ဖို့ရာမှာ သမ္မတ ထောက်ခံသူဖြစ်မှ ဆိုတာမျိုးက အရည်အချင်းရှိပေမယ့် ထောက်ခံချက် လိုနေတာ မျိုးပေါ့။ ပြောရရင် ၂၀၀၈ အခြေခံဥပဒေကိုက ဟာကွက်ရှိနေတာပါ” ဟု ဆိုသည်။
လက်ရှိ ရွေးကောက်ပွဲ ကော်မရှင်သည် အမိန့်အမှတ် ၁၁/၂၀၁၁ အရ သမ္မတက ဖွဲ့စည်းခဲ့ပြီး ယင်းအချိန်တွင် တည်ရှိနေသော ဥပဒေသည် ၂၀၁၀ ခုနှစ် ပြည်ထောင်စု ရွေးကောက်ပွဲကော်မရှင် ဥပဒေ ဖြစ်ပြီး၊ ၂၀၁၂ ခုနှစ်၊ မတ်လ  ၁၉ ရက်တွင် ပြည်ထောင်စုလွှွှတ်တော်က ၂၀၁၀ ပြည်ထောင်စု ရွေးကောက်ပွဲ ဥပဒေကို ဖျက်သိမ်းခဲ့သည်။
သို့အတွက် ၂၀၁၀ ခုနှစ် ပြည်ထောင်စုရွေးကောက်ပွဲ ကော်မရှင် ဥပဒေ အသက်မရှိတော့ သလို ယင်းဥပဒေအရ ဖွဲ့ခဲ့သော် ရွေးကောက်ပွဲ ကော်မရှင်သည်လည်း အသက် မဝင်တော့ကြောင်း၊ တရားမျှတသော ရွေးကောက်ပွဲ ဖြစ်လာစေရန်အတွက် ရွေးကောက်ပွဲကော်မရှင်ကို ဥပဒေနှင့်အညီ တရားဝင် အမြန်ဆုံး ဖွဲ့စည်းသင့်ဟု ဥပဒေ ပညာရှင် ဦးကိုနီက မဇ္ဈိမကို ပြောကြားခဲ့သည်။
တောင်ဒဂုံတွင် အုပ်စုဖွဲ့ကလဲ့စားချေသည်ဆိုသည်မှာ ကောလဟာလသာဖြစ်
By ဟိန်းကိုစိုး 
ရန်ကုန်၊ ဖေဖော်ဝါရီ ၁၇။      ။တောင်ဒဂုံမြို့နယ်အတွင်း အုပ်စုဖွဲ့ကလဲ့စားချေခိုက်ရန်ဖြစ်ပွားနေကြသည်ဟုဆိုသည်မှာ ကောလဟာလသာ ဖြစ်ပြီး ပြည်သူများအနေဖြင့် ကောလဟာလများသာဖြစ်သည်ဟု ရန်ကုန်အရှေ့ပိုင်းခရိုင်အုပ်ချုပ်ရေးမှူး ဦးသောင်းတင်ဋ္ဌေးက မဇ္ဈိမသို့အတည်ပြုပြောကြားသည်။
ဖေဖော်ဝါရီလ ၁၃ရက်နေ့၊ တောင်ဒဂုံမြို့နယ် ၂၀ရပ်ကွက်တွင် လူသတ်မှုတစ်ခုဖြစ်ပေါ်ခဲ့ပြီး ယင်းလူသတ်မှုနှင့် ပက်သက်ကာ အုပ်စုဖွဲ့ကလဲစားချေမှုများဖြစ်ပေါ်နေသည်ဟု ယနေ့နံနက်မှ စတင်ကာလူမှုကွန်ယက်တွင် ကောလဟာလ သတင်းဖြန့်ဝေမှုများရှိနေသည်။
ယင်းသတင်းနှင့် ပက်သက်ပြီးလည်း ကြည့်ရှုသူနှင့် ပြန်လည် မျှဝေသူမှာ ထောင်ကဏန်းနီးပါးအထိရှိနေသည်။
"ဦးသောင်းတင်ဋ္ဌေးက ""အဲဒီအမှုနဲ့ပက်သက်ပြီး ရဲတပ်ဖွဲ့ကသူလုပ်ထုံးလုပ်နည်းအတိုင်း စစ်ဆေးနေတယ်။ ကျွန်တော်တို့လည်းကြား တယ်။ ကောလဟာလတွေပါ။"" ဟုဆိုသည်။"
"""သေဆုံးခဲ့သူ နှစ်ဦးကိုသတ်ဖြတ်ခဲ့ခြင်းကြောင့် လက်စားချေ တိုက်ပွဲဝင် နေတဲ့ တောင်ဒဂုံကမျိုးချစ်တို့ရဲ့ လက်တွေ့စစ်ပွဲဆော်ကုန်ပြီ"" ဆိုသည့် စာသာနှင့် ယခင်ဖြစ်ပေါ်ခဲ့ဖူးသည့် ပဋိပက္ခအတွင်းမှ ဓါတ်ပုံကို အသုံးပြုကာ လူမှုကွန်ယက်တွင် ကောလဟာလကို ဖြန့်ဝေနေသည်။"
တပ်ချုပ်နှင့် ဒေါ်စုတို့ သုံးကြိမ်မြောက်တွေ့ဆုံ၊ ထာဝရငြိမ်းချမ်းရေးနှင့် တရားဥပဒေစိုးမိုးရေးတို့အတွက် ဆွေးနွေး
By မင်းမင်း 
နေပြည်တော်(ဖေဖော်ဝါရီ ၁၇)။ ။ ရွေးကောက်ပွဲရလဒ်ထွက်ပေါ်ပြီးနောက် တတိယအကြိမ်မြောက်တွေ့ဆုံဆွေးနွေးမှုအဖြစ် အမျိုးသားဒီမိုကရေစီအဖွဲ့ချုပ်ဥက္ကဌ ဒေါ်အောင်ဆန်းစုကြည်နှင့် တပ်မတော်ကာကွယ်ရေးဦးစီးချုပ် ဗိုလ်ချုပ်မှူးကြီးမင်အောင်လှိုင်တို့ နေပြည်တော်တိုင်းစစ်ဌာနချုပ်ရုံးတွင် နှစ်နာရီနီးပါးကြာ တွေ့ဆုံဆွေးနွေးခဲ့သည်။
"မွန်းလွဲ ၁ နာရီခွဲမှ ၂ နာရီ ၄၀ မိနစ်အထိ နေပြည်တော်ရှိ ပေါင်းလောင်းရိပ်သာ ဧည့်ခန်းမဆောင်၌ တွေ့ဆုံဆွေးနွေးကြခြင်းဖြစ်ပြီး ""တရားဥပဒေစိုးမိုးရေးဆိုင်ရာ ကိစ္စရပ်များနှင့် ထာဝရငြိမ်းချမ်းရေးရရှိရန် ဆက်လက်ဆောင်ရွက်ရမည့် ကိစ္စရပ်များကို ရင်းနှီးပွင့်လင်းစွာ ဆွေးနွေးခဲ့ကြသည်"" ဟု တပ်မတော်က တွေ့ဆုံမှုအပြီးတွင် သတင်းထုတ်ပြန်သည်။"
ထိုသို့တွေ့ဆုံမှုတွင် အမျိုးသားဒီမိုကရေစီအဖွဲ့ချုပ်(NLD)မှ ဒေါ်အောင်ဆန်းစုကြည်အပါအဝင် ဒေါက်တာဇော်မြင့်မောင်နှင့် ဒေါက်တာတင်မျိုးဝင်းတို့ပါဝင်သလို တပ်မတော်ဘက်မှ ဗိုလ်ချုပ်မှူးကြီးမင်းအောင်လှိုင်အပါအဝင် ကာကွယ်ရေးဦးစီးချုပ်ရုံး(ကြည်း)မှ ဒုတိယဗိုလ်ချုပ်ကြီး မြထွန်းဦးနှင့် ဒုတိယဗိုလ်ချုပ်ကြီး ရဲအောင်တို့ တက်ရောက်ဆွေးနွေးကြသည်။
ဒုတိယအကြိမ်မြောက်YTU စာပေဟောပြောပွဲနှင့် စာအုပ်ရောင်းပွဲကျင်းပ
By ထက်ထက်နိုင် 
ရန်ကုန်၊ ဖေဖော်ဝါရီ ၁၅ ။        ။ ရန်ကုန်နည်းပညာတက္ကသိုလ်(YTU)၏ ဒုတိယအကြိမ်မြောက် စာပေဟောပြောပွဲနှင့် စာအုပ်ရောင်းပွဲကို ဖေဖော်ဝါရီ ၁၇ရက် မွန်းလွဲတစ်နာရီတွင် YTU main building ဒုတိယထပ်ရှိ စုဝေးခန်းမ၌ ကျင်းပလျက်ရှိသည်။
ဟောပြောမည့်သူများအနေဖြင့် စက်မှုတက္ကသိုလ်ကျောင်းသားဟောင်းများဖြစ်သည့် ကာတွန်းဆရာအော်ပီကျယ် နှင့် စာရေးဆရာ နွမ်ဂျာသိုင်းတို့က ဟောပြောခဲ့ကြောင်း ရန်ကုန်နည်းပညာတက္ကသိုလ်   ကျောင်းသားသမဂ္ဂမှ  သိရသည်။
“ကျွန်တော်တို့ကျောင်းမှာက စာချည်းပဲ လုပ်တဲ့သူတွေများတယ်လေ။ အဲ့လိုလူတွေအတွက် ကျောင်းစာတင်မဟုတ်ဘဲ တခြားလိုအပ်နေတာတွေအများကြီးရှိတယ် ဆိုတာကို အသိအမြင်ရအောင်ရယ်၊   ကျောင်းသားတွေအတွက် စိတ်ခွန်အားဖြစ်စေအောင်လို့ ဒီပွဲကိုစီစဉ်ဖြစ်တာပါ။ မနှစ်နဲ့ မတူအောင် စာအုပ်အရောင်းပွဲကိုပါ ထည့်သွင်းထားပါတယ်”ဟု ရန်ကုန်နည်းပညာတက္ကသိုလ် ကျောင်းသားသမဂ္ဂ ဥက္ကဋ္ဌ ကိုဘုန်းမြတ်မင်းက မဇ္ဈိမကိုပြောသည်။
အဆောင်နေကျောင်းသားများအနေ နှင့် ပြင်ပစာအုပ်ဆိုင်များတွင် တကူးတကန့် ဝယ်ရန်မလိုစေဖို့ နှင့် သမဂ္ဂရန်ပုံငွေအတွက် ရည်ရွယ်ပြီး စာအုပ်အရောင်းပွဲကိုပါ စီစဉ်ခြင်းဖြစ်ကြောင်းသိရသည်။
အဆိုပါစာအုပ်ရောင်းပွဲတွင် လူငယ်ဗဟိုပြုရေးသားထားတဲ့ ကိုယ်ရည်ကိုယ်သွေးမြှင့်စာအုပ်များ၊ ပြည်တွင်း နှင့် နိုင်ငံတကာဗဟုသုတရဖွယ် စာအုပ်များ၊ နိုင်ငံရေးစာအုပ်များကို အသားပေးရောင်းချသွားမည်ဟု ယင်းကထပ်မံပြောကြားခဲ့သည်။
ဒညင်းကုန်း အသားထုတ်ကုန်ရောင်းဝယ်ရေးစျေး တည်ဆောက်ရေး စီမံကိန်း လက်မှတ်ထိုး
By မဇ္ဈိမ 
"ဖေဖော်ဝါရီလ ၁၇ ရက် ။         ။ ရန်ကုန်တိုင်းဒေသကြီး၊ အင်းစိန်မြို့နယ်၊ ဒညင်းကုန်း ကွင်းအမှတ် (၄၀၄-က) ရှိ မြေဧရိယာ (၆၄.၅၄) ဧကပေါ် ၌ အသားထုတ်ကုန်ရောင်းဝယ်ရေးဈေး တည်ဆောက်ရေး စီမံကိန်းကို First Golden Dragon Construction Co.,Ltd. က ဆောင်ရွက်ခွင့် ရရှိသွားသည်။"
"အသားထုတ်ကုန်ရောင်းဝယ်ရေးဈေး Whole Sale Market စီမံကိန်း ပူးပေါင်းအကောင်အထည်ဖော်ဆောင်ရွက်ရေး သဘောတူစာချုပ်အား မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးရေး ဝန်ကြီးဌာနမှ အမြဲတမ်းအတွင်းဝန် ဒေါက်တာခင်ဇော်နှင့် Golden Dragon Construction Co.,Ltd.မှ မန်နေးဂျင်းဒါရိုက်တာ ဦးစိုင်းမျိုးဝင်းတို့က နေပြည်တော်၌ ဖေဖော်ဝါရီ ၁၆ ရက်နေ့က လက်မှတ်ရေးထိုးခဲ့ကြပြီဖြစ်သည်။"
ကုမ္ပဏီမှ အမေရိကန်ဒေါ်လာ (၆၂) သန်းခန့် ရင်းနှီးမြှုပ်နှံမည့် ဈေးစီမံကိန်းအား သတ်မှတ်စံချိန်စံညွှန်းများနှင့်အညီ (၃) နှစ် အတွင်း အပြီးတည်ဆောက်သွားမည်ဖြစ်ပြီး၊ ဈေးဆိုင်ခန်းပေါင်း (၅၀၀) ကျော်ပါရှိမည်ဟု မန်နေးဂျင်းဒါရိုက်တာ ဦးစိုင်းမျိုးဝင်းက လုပ်ငန်းအစီအမံများ ရှင်းလင်းရာတွင် ထည့်သွင်းပြောဆိုသွားသည်။
ကုမ္ပဏီအနေဖြင့် စီမံကိန်းအား အပိုင်း (၃) ပိုင်းခွဲခြားပြီး ဦးစားပေးအဖြစ် Whole Sale Market (၁) လုံးနှင့် Cold Storage (၂) လုံးတို့အား ပထမဆုံး ပြီးစီးစေရန် ဆောင်ရွက်ရမည်ဖြစ်သည်။
မွေးမြူရေး၊ ရေလုပ်ငန်းနှင့် ကျေးလက်ဒေသဖွံ့ဖြိုးရေး ဝန်ကြီးဌာနအနေဖြင့် ငါးပုစွန်ထုတ်ကုန်ရောင်းဝယ်ရေးအတွက် ကြို့ကုန်း Jetty နှင့် ငါးပုစွန်ဈေးအား ဖွင့်လှစ်နိုင်ခဲ့ပြီးနောက်၊ အသားကဏ္ဍအတွက်လည်း နိုင်ငံတကာအဆင့်မီ အသား ထုတ်ကုန်ရောင်းဝယ်ရေးဈေး Whole Sale Market ကို နိုင်ငံအတွက် ပထမဆုံးအကြိမ်အဖြစ် အကောင်အထည်ဖော် နေခြင်းဖြစ်သည်။
၂၀၁၆ Education UKပညာရေးပြပွဲကျင်းပ
ရန်ကုန်၊ ဖေဖော်ဝါရီ ၆ ။ ။ ဗြိတိသျှကောင်စီမှ ကြီးမှူးပြီး ၂ဝ၁၆ Education UK ပညာရေးပြပွဲကို ရန်ကုန်မြို့၊ ဆူးလေရှန်ဂရီလာ ဟိုတယ်တွင် ဖေဖော်ဝါရီ ၆ရက်က ကျင်းပခဲ့သည်။
အဆိုပါပြပွဲတွင် ယူကေရှိ ထိပ်တန်းတက္ကသိုလ် နှင့် ကောလိပ်ပေါင်း ၂၁ခု ပါဝင်ပြသခဲ့ပြီး တက္ကသိုလ်အချို့မှလည်း Light up your career ခေါင်းစဉ်အောက်တွင် ဟောပြောပွဲများကျင်းပခဲ့သည်။
“ဒီပွဲမျိုးကို တစ်နှစ်တစ်ခါလောက် လုပ်ဖြစ်အောင် စီစဉ်ပေးပါတယ်။ UKမှာကျောင်းသွားတက်ချင်တဲ့ ကျောင်းသားကျောင်းသူတွေ ကျောင်းကိုယ်စားလှယ်တွေနဲ့ ကိုယ်တိုင် တွေ့ဆုံဆွေးနွေးခွင့်ရပြီး ကိုယ်ဘာတွေလိုအပ်နေလဲ၊ ဘာတွေပြင်ဆင်ရမလဲဆိုတာ ရှင်းရှင်းလင်းလင်းသိစေချင်တဲ့ ရည်ရွယ်ချက်နဲ့ ပွဲကိုစီစဉ်ဖြစ်တာပါ” ဟု ဗြိတိသျှကောင်စီ၏ Education Programme manager ဒေါ်မြတ်လေးတင့်က ပြောသည်။
ထိုပွဲလာရောက်သူများအနေဖြင့် မိမိတက်ရောက်လိုသော ဘာသာရပ် နှင့် ပတ်သက်သည့် ပညာသင်ဆု၊ လိုအပ်သောပညာအရည်အချင်း၊ ယူကေတွင် ပညာသင်ကြားရင်းရနိုင်သော လုပ်ငန်းခွင် အတွေ့အကြုံနှင့် အခွင့်အရေးများအကြောင်း ပြည့်ပြည့်စုံစုံ ဆွေးနွေးတိုင်ပင်ခွင့်ရှိကြောင်း ယင်းက ဆက်လက်ပြောကြားသည်။
“မြန်မာနိုင်ငံကလည်း ပွင့်လန်းတိုးတက်လာပြီဖြစ်တာကြောင့် ကျွန်မတို့ လူငယ်တွေအနေနဲ့ အင်္ဂလိပ်စာကောင်းကောင်းပြင်ဆင်ပြီး နိုင်ငံတကာအသိအမှတ်ပြုဘွဲ့တွေ ယူသင့်လာပြီလို့ထင်ပါတယ်။ အခုခေတ်က ပြည်တွင်းဘွဲ့တစ်ခုတည်းနဲ့ ကျေနပ်သင့်တဲ့ကာလမဟုတ်တော့ပါဘူး” ဟု အဆိုပါပွဲကို တက်ရောက်လာသူတစ်ဦးဖြစ်သည့်
မသစ္စာဝင့်က ပြောသည်။
ပြည်သူလူထု စည်းကမ်းရှိစွာ ပူးပေါင်းဆောင်ရွက်ခဲ့သည့် အတွက် ရွေးကောက်ပွဲအောင်မြင်ခဲ့သည်ဟု ဦးတင်အေးပြော
By မဇ္ဈိမ 
ရန်ကုန်၊ ဖေဖော်ဝါရီ ၁၇ ။           ။ ပြီးခဲ့သည့် ၂၀၁၅ အထွေထွေရွေးကောက်ပွဲတွင် ပြည်သူလူထုက စည်းကမ်းရှိစွာ ပူးပေါင်းဆောင်ရွက်ခဲ့သည့် အတွက် အောင်မြင်ခဲ့ခြင်းဖြစ်ကြောင်း   ပြည်ထောင်စုရွေးကောက်ပွဲ ကော်မရှင်ဥက္ကဋ္ဌ ဦးတင်အေးက ဖေဖော်ဝါရီ ၁၇ရက်တွင် တော်ဝင်နှင်းဆီ၌ ပြုလုပ်သည့် ရွေးကောက်ပွဲမှ ရလာသော ဒီမိုကရေစီ အလေ့အကျင့်ကောင်းများ အလုပ်ရုံဆွေးနွေးပွဲတွင် ပြောကြားလိုက်သည်။
ရွေးကောက်ပွဲတွင် လွတ်လွတ်လပ်လပ် မျှမျှတတ တည်တည်ငြိမ်ငြိမ် အေးချမ်းစွာ ကျင်းပခဲ့ပြီးဖြစ်ကြောင်း၊ နိုင်ငံတကာအနေဖြင့်လည်း ချီးကျူးရသည့် ရွေးကောက်ပွဲဖြစ်သလို   ပြည်သူလူထု၏ ရွေးကောက်ပွဲအပေါ် စိတ်ဝင်စားမှုနှင့် ပူးပေါင်းဆောင်ရွက်မှုကို အံ့သြလေးစားခဲ့ရကြောင်း ဦးတင်အေးက ပြောသည်။
ကျင်းပပြီးစီးခဲ့သည့် ရွေးကောက်ပွဲတွင်  အတွေ့အကြုံ ဗဟုသုတနည်းခဲ့သည့် အတွက် လုပ်ငန်းစဉ် အဆင့်ဆင့်တွင် အားနည်းခဲ့ကြောင်း သို့ဖြစ်၍ ယခုပြုလုပ်သည့် အလုပ်ရုံဆွေးနွေးပွဲမှ အားနည်းချက် အားသာချက်များကို ပွင့်ပွင့်လင်းလင်း ဖော်ထုတ်အကြံပြုရန် တိုက်တွန်းကြောင်း ၎င်းကဆိုသည်။
အဆိုပါ အလုပ်ရုံဆွေးနွေးပွဲတွင် မော်ကွန်းမဂ္ဂဇင်းမှ အယ်ဒီတာဦးဇေယျာလှိုင်၊ PACE မှဒါရိုက်တာ စိုင်းရဲကျော်စွာမြင့်၊ ပြည်ထောင်စုရွေးကောက်ပွဲကော်မရှင်မှ နယ်မြေတာဝန်ခံ ဦးဝင်းကိုကိုတို့က ဦးဆောင်ဆွေးနွေးခဲ့ကြပြီး Moderator အဖြစ် မဇ္ဈိမမီဒီယာမှ အယ်ဒီတာချုပ်ဦးစိုးမြင့်က ဆောင်ရွက်ခဲ့သည်။
အလုပ်ရုံဆွေးနွေးပွဲမှ ရလာသည့် ရလဒ်ကောင်းများကို နောင်လာမည့် ရွေးကောက်ပွဲတွင် အသုံးချသွားမည်ဖြစ်ကြောင်း ဆွေးနွေးပွဲမှ သိရသည်။
ခန္တီးလေဆိပ််တွင်  တရားဝင် သယ်ဆောင်နိုင်သည့် ပစ္စည်းကို ငွေကြေးကောက်ခံသည့် ရဲများကို စုံစမ်း စစ်ဆေးနေ
By အောင်ကိုဦး 
မန္တလေး၊ (မဇ္ဈိမ) ။ ။ စစ်ကိုင်းတိုင်းဒေသကြီး ခန္တီးခရိုင် ခန္တီးလေဆိပ်တွင် နိုင်ငံတော်မှ တရားဝင် သယ်ဆောင်ခွင့် ပေးသည့် ပစ္စည်းများအား ရဲတပ်ဖွဲ့ဝင်များက ငွေကြေးကောက်ခံနေမှုကို စုံစမ်းစစ်ဆေးရေးခုံဖွဲ့၍ စစ်ဆေးနေကြောင်း ခန္တီးမြို့နယ် ရဲတပ်ဖွဲ့မှူးက မဇ္ဈိမကို ပြောသည်။
မေလ (၈) ရက်နေ့ နေ့လည် (၂) နာရီခန့်က ပိုက်ဆံသိန်း (၂၀၀) ကို လေယာဉ်ဖြင့် သယ်ဆောင်ခွင့်ရရန်အတွက် ရဲတပ်သားများက ငွေသုံးသောင်းတောင်းခဲ့ပြီး ယခုလို ငွေတောင်း ခံမှုများမှာ ယခင်ကတည်းက ရှိခဲ့သည်ဟုလည်း ဒေသခံများက ဆိုသည်။
ခန္တီးလေဆိပ်တွင် ငွေတောင်းခံရသူ ကိုအောင်ဆန်းမြင့်က “ကျွန်တော့်ကို ဒီလိုတောင်းတဲ့ အတွက် စစ်ကိုင်းတိုင်းဒေသကြီး ရဲတပ်ဖွဲ့ကို မေလ (၁၈) ရက်နေ့က တိုင်စာပို့တယ်။ မနေ့က ကျွန်တော့ကို စစ်တယ်။ ယူတယ်ဆိုတာ ဟုတ်လား ဆိုပြီးမေးတယ်။ ကျွန်တော်က ဟုတ်တယ်လို့ ဖြေတယ်။ တစ်ခြား ဒီလိုတောင်းခံရတဲ့ သူတွေကိုလည်း မေးတယ်။ ကျွန်တော်က ဒီကိစ္စကို လူမှုကွန်ရက်ပေါ် တင်လိုက်တော့ သူတို့က ဖျက်ပေးပါလို့ ပြောတယ်။ ဒီလိုတောင်းတာ အမှန်ဖြစ်တဲ့ အတွက် ကျွန်တော်ကလည်း ဖျက်မပေးနိုင်ဘူးလို့ ပြောလိုက်တယ်။ သူတို့က အသရေ ဖျက်မှုနဲ့ တရားစွဲမယ်ဆိုပြီး ပြောလာတယ်” ဟု ပြောသည်။
ယခုအမှုသည် ဖြစ်လေ့ဖြစ်ထရှိသည့် လူတစ်ဦးချင်း၏ စိတ်သဘောထားကြောင့် ဖြစ်ပြီး ငွေကြေး တောင်းခံသည့် ရဲတပ်သားများအား အရေးယူမှု လုပ်ဆောင်သွားမည်ဖြစ်ကြောင်း ခန္တီးမြို့နယ် ရဲတပ်ဖွဲ့မှူးက ပြောသည်။
သမ္မတလောင်းမဟုတ်၊ ကျန်းမာရေးကဏ္ဍမှာ လုပ်ရမှာဟု ဒေါက်တာတင်မျိုးဝင်းပြော
By မင်းမင်း 
နေပြည်တော်(ဖေဖော်ဝါရီ ၂၇)။ ။ နိုဝင်ဘာရွေးကောက်ပွဲရလဒ်အရ အစိုးရတစ်ရပ်ဖွဲ့စည်းတော့မည့် အမျိုးသားဒီမိုကရေစီအဖွဲ့ချုပ်(NLD)က တင်မြှောက်မည့် သမ္မတအဖြစ် တာဝန်ထမ်းဆောင်မည်မဟုတ်ဘဲ ကျန်းမာရေးကဏ္ဍတွင်သာ လုပ်ဆောင်မည်ဟု NLDပါတီ ကျန်းမာရေးကွန်ယက်ဥက္ကဌဖြစ်သူ ဒေါက်တာတင်မျိုးဝင်းက ပြောသည်။
"""(သမ္မတ)မလုပ်ပါဘူး။ ကျွန်တော်က ကျန်းမာရေးနဲ့ပတ်သက်တာ လုပ်ရမှာပါ"" ဟု NLDပါတီဥက္ကဌ ဒေါ်အောင်ဆန်းစုကြည်၏ မိသားစုဆရာဝန်လည်းဖြစ်သူ ဒေါက်တာတင်မျိုးဝင်းက ဖေဖော်ဝါရီ ၂၇ရက်က ပြည်သူ့လွှတ်တော်အစည်းအဝေးသို့ လေ့လာသူအဖြစ်ရောက်ရှိလာစဉ် ပြောဆိုသည်။"
သူ့အနေဖြင့် ကျန်းမာရေးကဏ္ဍတွင် ပါဝင်လုပ်ဆောင်ရမည်ဟုဆိုသူ ဒေါက်တာတင်မျိုးဝင်းက မည်သည့်ဌာန၊ မည်သည့်ရာထူးတွင် ပါဝင်လုပ်ဆောင်မည်ကိုမူ တိတိကျကျ ပြောဆိုခဲ့ခြင်း မရှိပေ။
သမ္မတအဖြစ် တာဝန်ယူထမ်းဆောင်မည်မဟုတ်ဟု ပြောဆိုလိုက်သူဒေါက်တာတင်မျိုးဝင်းသည် ဖေဖော်ဝါရီ ၁၇ရက်၊ မွန်းလွဲပိုင်းတွင် ဒေါ်အောင်ဆန်းစုကြည်နှင့် တပ်မတော်ကာကွယ်ရေးဦးစီးချုပ်တို့၏ တွေ့ဆုံဆွေးနွေးမှုတွင်လည်း ပါဝင်ခဲ့သည်ကို တွေ့ရသည်။
တနင်္လာရီတိုင်း၊ မြိတ်မြို့တွင် ၁၉၅၁ခုနှစ်က မွေးဖွားခဲ့သူ ဒေါက်တာတင်မျိုးဝင်းသည် ခွဲစိတ်အထူးကု ဆရာဝန်ကြီးတစ်ဦးဖြစ်သလို နေအိမ်အကျယ်ချုပ်တွင် ဒေါ်အောင်ဆန်းစုကြည်နေခဲ့ရစဉ်ကလည်း ဒေါ်အောင်ဆန်းစုကြည်နှင့် ပုံမှန်တွေ့ဆုံခွင့်ရခဲ့သူတစ်ဦးဖြစ်သည်။
ထို့ပြင် NLDပါတီဖွဲ့စည်းစဉ် ၁၉၈၈ခုနှစ်ကတည်းက ဒေါ်အောင်ဆန်းစုကြည်၏ မိသားစုဆရာဝန်အဖြစ် တာဝန်ထမ်းဆောင်ခဲ့သူတစ်ဦးလည်း ဖြစ်သည်။
ရခိုင်ပြည်နယ် လူထုအတွက် ကန်ဒေါ်လာ ငါးသန်း ကူညီမည်
By မဇ္ဈိမ 
ဖေဖော်ဝါရီ ၁၇ ရက် ။       ။ ရခိုင်ပြည်နယ်အတွင်း အသက်မွေးဝမ်းကျောင်းလုပ်ငန်းများနှင့် စောလျှင်စွာ ပြန်လည်ထူထောင်နိုင်ရေး လုပ်ငန်းများ ဆောင်ရွက်ရန် အမေရိကန်ပြည်ထောင်စု   နိုင်ငံတကာဖွံ့ဖြိုးရေးအေဂျင်စီမှ အမေရိကန်ဒေါ်လာငါးသန်းကို ကူညီပံ့ပိုး သွားမည်ဖြစ်သည်။
မြန်မာပြည်သူလူထုကို အကူအညီပေးမည်ဟု ပေးထားသည့် ကတိကဝတ်များကို ဆက်လက် အကောင်အထည် ဖော်ဆောင်သည့် အနေဖြင့် ရခိုင်ပြည်နယ်အတွင်း ပဋိပက္ခဘေးသင့် လူမှုအသိုက်အဝန်းများ၊ နေရပ်ပြောင်းရွှေ့ ဒုက္ခသည်များနှင့် ဆင်းရဲ နွမ်းပါးသူများအတွက် ရည်ရွယ်သည်ဟု ရန်ကုန်ရှိ အမေရိကန်သံရုံးက ဖေဖော်ဝါရီ ၁၇ ၌ ထုတ်ပြန်သည်။
"လုပ်ငန်းအစီအစဉ် ဆောင်ရွက်လာနိုင်သည်နှင့်အမျှ အိမ်ထောင်စု ၉,၀၀၀ သို့မဟုတ် လူဦးရေ ၄၅,၀၀၀ ခန့်မှာ အခြေခံ ဝန်ဆောင်မှုများ၊ ဈေးကွက်၊ အခြေခံအဆောက်အအုံ နှင့် စီးပွားရေးအခွင့်အလမ်းများကို ပိုမိုလက်လှမ်းမှီလာမည်ကို မြင်တွေ့ရမည်ဟုလည်း ဆိုထားသည်။"
ရခိုင်ပြည်နယ်မှ လူမှုအသိုက်အဝန်းများသည် မိမိတို့၏ လိုအပ်ချက်များနှင့် အရေးတကြီးဦးစားပေးလုပ်ဆောင်ရမည့် ကဏ္ဍများကို ကိုယ်တိုင်ဖော်ထုတ်ပြီး ပြန်လည်ထူထောင်ရေးလုပ်ငန်းများကို ဦးစီးဖော်ဆောင်ကြရမည်ဖြစ်သည်။
အမေရိကန်ပြည်ထောင်စု နိုင်ငံတကာဖွံ့ဖြိုးရေးအေဂျင်စီက ချမှတ်၍ ကမ္ဘာတစ်ဝန်း၌ ဖော်ဆောင်နေသည့် ခွဲခြားဆက်ဆံမှု မရှိခြင်း၊ အားလုံးပါဝင်နိုင်ခြင်း၊ ပွင်လင်း မြင်သာမှုရှိခြင်း၊ တာဝန်ခံမှုရှိခြင်း နှင့် အရပ်ဘက်စွမ်းဆောင်ရည် မြှင့်တင်ပေးခြင်း၊ ဒေသတွင်း အခြေအနေများကို အသိပေး လေးစားလိုက်နာ ဆောင်ရွက်ခြင်း စသည့်မူများနှင့်လည်း ကိုက်ညီသည်ဟု ဖော်ပြထားသည်။
ဘိန်းခင်းတိုက်ဖျက်မည့် ကချင်အဖွဲ့ကို အစိုးရ သွားခွင့်မပြုသေး
By ဖနိဒါ 
ချင်းမိုင်၊ ဖေဖော်ဝါရီ ၁၇ ။            ။ ကချင်ပြည်နယ် ဝိုင်းမော်မြို့နယ်အတွင်းရှိ ဘိန်းခင်းများ သွားရောက် ဖျက်ဆီးရန် ထွက်ခွာသွားသော ကချင်မူးယစ်ဆေးဝါး တိုက်ဖျက်ရေးအဖွဲ့ (Pat Jasan)အား အစိုးရဘက်မှ ဖြတ်သန်းခွင့် မပြုသေးသဖြင့် ဖေဖော်ဝါရီလ ၁၇ ရက်ထိ ခွင့်ပြုချက် စောင့်ဆိုင်းနေရဆဲ ဖြစ်သည်ဟု သိရသည်။
လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့ လူအင်အား ၃၀၀၀ ခန့်သည် ဖေဖော်ဝါရီလ ၁၆ ရက်က ဝိုင်းမော်မြို့မှ စတင် ထွက်ခွာခဲ့ရာ ဆဒုံးကားလမ်းပေါ်ရှိ ဝါရှောင်ကျေးရွာအကျော်ရှိ   ဂေါ်စက်ယန်ကျေးရွာရှိ အစိုးရ စစ်တပ်စခန်းမှ ဖြတ်သန်းခွင့် မပေးသဖြင့် ဖေဖော်ဝါရီလ ၁၇ ရက် ညနေ ၅ နာရီချိန်ထိ လမ်းခုလတ်တွင် ပိတ်မိနေဆဲ ဖြစ်သည်ဟု Pat Jasan အဖွဲ့နှင့်အတူ လိုက်ပါနေသော ဖားကန့်မြို့နယ် မူးယစ်ဆေးဝါးတိုက်ဖျက်ရေးအဖွဲ့မှ တာဝန်ခံ ဦးမရန်ဂျာလက မဇ္ဈိမကို ပြောသည်။
“အခုထိ မနေ့က နေရာ ဝါရှောင်အထွက် ဂေါ်စက်ယန်ဆိုတဲ့နေရာက စခန်းမှာ ရှိနေတယ်။ မနေ့ကတော့ အထက် အမိန့်အရ ဖြတ်သန်းခွင့် မရဘူးလို့ပြောတယ်။ အခု ဒီနေ့က တိုင်းရဲချုပ်တွေ ကျနော်တို့ ဆီရောက်နေတယ်။ ကျနော်တို့နဲ့ လာတွေ့ ဆုံပြီးတော့ လာအားပေးစကားပြော မယ်လို့ပြောနေတယ်၊ ဒါပေမဲ့ ဘာမှတော့ မပြောသေးဘူး။ ရှေ့တန်းစခန်း ကျနော်တို့ကို တားထားတဲ့နေရာထိ သွားမယ်လို့ လုပ်နေတယ်”ဟု သူက မဇ္ဈိမကို ပြောသည်။
ဖေဖော်ဝါရီ ၁၇ရက် ညနေ ၅ နာရီချိန်တွင် မြောက်ပိုင်းတိုင်း စစ်ဌာနချုပ်(မပခ) တိုင်း ရဲချုပ်၊ မြန်မာနိုင်ငံ ရဲတပ်ဖွဲ့မှ ရဲမှူးကြီးတို့က အဆိုပါ ပိတ်မိနေသော ကချင်မှူးယစ်ဆေးဝါး တိုက်ဖျက်ရေးအဖွဲ့ကို လာရောက် အားပေးစကားပြောမည်ဟုဆိုကာ ရောက်ရှိလာသဖြင့် ဆွေးနွေးညှိနှိုင်းနေဆဲ ဖြစ်သည်ဟု သူက ပြောသည်။
“ကျွန်တော်တို့ကတော့ ရည်ရွယ်ချက်ကတော့ ဘိန်းခင်းရှိတဲ့နေရာ အရောက်အောင်သွားဖို့ပါပဲ”ဟု ဦးမရန် ဂျာလက ပြောသည်။
လက်ရှိ အခြေအနေအရ ဘိန်းခင်းများ သွားရောက် ဖျက်ဆီးရန် ခွင့်ပြုချက်မရသေးသော်လည်း နိုင်ငံသားများ အားလုံး ပါဝင်လာရေးအတွက် နည်းလမ်းရှာပြီး မပခ နှင့် ပြည်နယ်အစိုးရမှ ပါဝင်လာရေး ဆွေးနွေးညှိနှိုင်းနေသည်ဟု မြစ်ကြီးနားမြို့နယ် ကချင်မူးယစ်ဆေးဝါးတိုက်ဖျက်ရေးအဖွဲ့ ဥက္ကဋ္ဌ ဦးလုန်ဂျွန်တူးရော်က ပြောသည်။
“ဒီနေ့တော့ ဖြတ်သန်းဖို့ ခွင့်မရသေးလို့ ချီဖွေလမ်းဆုံမှာ လူတွေ အားလုံး စုပြီး တနေနရာချထားလိုက်ပြီ။ မသွားခိုင်းပေမဲ့ အစိုးရနဲ့လည်း ညှိနှိုင်းဦးမယ်။ ဘိန်းစိုက်တဲ့ လူတွေနဲ့လည်း ညှိမယ်။ ဘာဘဲဖြစ်ဖြစ် ဘိန်းခင်းတွေ ဒီအတိုင်းထားလိုက်လို့ မရဘူး။ ကျနော်တို့ အချင်းချင်းညှိနှိုင်းနေကြတယ်။ ဖြစ်အောင် နည်းလမ်းရှာပြီး သွားမယ်။ အစိုးရလည်း ပါဝင်လာအောင်၊   ပြောမယ်ဆိုရင်   နိုင်ငံသားအားလုံး ပါဝင်လာရေးအတွက် လုပ်ရင်လည်း လုပ်လာမယ်”ဟု သူက မဇ္ဈိမကို ပြောသည်။
ဝိုင်းမော်မြို့နယ် ကန်ပိုင်တီမြို့နယ်ခွဲ ဒေသများတွင် ဘိန်းခင်း ဧက ၁ သောင်းခန့် ရှိနေသေးသဖြင့် အစိုးရဘက်မှ လုံခြုံရေး တာဝန် မယူနိုင်သော်လည်း ကချင်မူးယစ်ဆေးဝါး တိုက်ဖျက်ရေးအဖွဲ့က ထပ်မံ သွားရောက်ရန်အတွက် စီစဉ်ခဲ့ခြင်း ဖြစ်သည်ဟု သိရသည်။
ဖေဖော်ဝါရီလ ၅ ရက်က သက်ဆိုင်ရာ ကချင်ပြည်နယ် အစိုးရ ကချင်ပြည်နယ်ဝန်ကြီးချုပ် အပါအဝင် သက်ဆိုင်ရာဌာန ဆိုင်ရာများထံသို့ လုံခြုံရေး တာဝန်ယူပေးရန် အကူအညီတောင်းခံခဲ့သော်လည်း အစိုးရဘက်မှ လုံခြုံရေး တာဝန်မယူ ပေးနိုင်အောင် ပြန်လည် ပြောဆိုလာပြီးနောက် ကချင်မူးယစ်ဆေးဝါး တိုက်ဖျက်ရေးအဖွဲ့ အင်အား ဖေဖော်ဝါရီလ ၁၅ ရက်တွင် ထွက်ခွာခဲ့ရာမှ လမ်းတွင် တားဆီးခံနေရခြင်း ဖြစ်သည်။
ပြီးခဲ့သည့် ဇန်နဝါရီလ ၅ ရက်မှ ဖေဖော်ဝါရီလ ၅ ရက်ထိ လူထုအခြေပြု မူးယစ်ဆေးဝါးတိုက်ဖျက်ရေးအဖွဲ့က ကချင်ပြည်နယ် တနိုင်း၊ ပူတာအို၊ ကန်ပိုင်တီဒေသများရှိ ဘိန်းခင်းများ ဖျက်ဆီးနိုင်ခဲ့သော်လည်း ကန်ပိုင်တီမြို့နယ်ခွဲ မော်ဆီတုံးကျေးရွာတွင် ဘိန်းခင်းစိုက်ပျိုးသူများက တားဆီးပိတ်ပင်၍ အသက်အန္တရယ် ချိန်းခြောက်ခဲ့သဖြင့် လုံခြုံရေး စိုးရိမ်ရသဖြင့် ပြန်လည့် လာခဲ့ရခြင်း ဖြစ်သည်။
အဆိုပါ ကန်ပိုင်တီဒေသများတွင် ထောင်ချီသော ဘိန်းခင်းများကို ဖျက်ဆီးရန် ရှိနေသေးသဖြင့် ကချင်မူးယစ်ဆေးဝါး တိုက်ဖျက်ရေးအဖွဲ့က ထပ်မံ ကြိုးပမ်းနေခြင်း ဖြစ်သည်။
၂၀၁၄ ခုနှစ်မှ စတင်၍ ကချင်ပြည်နယ်အတွင်း မူးယစ်ဆေးဝါး ပပျောက်ရန်အတွက် ဘာသာပေါင်းစုံမှ ခေါင်းဆောင်များ ဦးဆောင်ကာ လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့များကို ဖွဲ့စည်း၍ ဘိန်းခင်းများ ဖျက်ဆီးခြင်း အပါအဝင် မူးယစ်ဆေးဝါး တိုက်ဖျက်ရေးပညာပေးခြင်း၊ မူးယစ်ဆေးဝါး သုံးစွဲသူများအား ဖမ်းဆီးကာ ဘိန်းဖျက်စခန်းတွင် ဆေးကုသမှုခံယူစေခြင်း များ လုပ်ဆောင်နေခြင်း ဖြစ်သည်။
ဘာသာပေါင်းစုံချစ်ကြည်ရေးအဖွဲ့မှ ဖမ်းဆီးခံထားရသူ သုံးဦးကို တရားသူကြီးအပြောင်းအလဲကြောင့် အမိန့်မချနိုင်သေး
By အောင်ကိုဦး 
ဖေဖော်ဝါရီ ၁၇ ။              ။ လဝက အက်ဥပဒေ ပုဒ်မ ၁၃(၁)နှင့် မတရားအသင်းနှင့် ဆက်သွယ်သည့် ဥပဒေ ပုဒ်မ ၁၇(၁)တို့ဖြင့် တရားစွဲဆိုခံထားရသော ဘာသာပေါင်းစုံချစ်ကြည်ရေးအဖွဲ့မှ ကိုဇော်ဇော်လတ်၊ ကိုဇော်ဝင်းဘိုနှင့် မပွင့်ဖြူလတ်တို့ကို ဖေဖော်ဝါရီလ ၁၇ ရက် ရုံးချိန်းတွင် ပုဒ်မ တစ်ခုအတွက် အမိန့်ချရမည်ဖြစ်သော်လည်း တရားသူကြီး အပြောင်းအလဲကြောင့် နောက်ထပ် ရုံးချိန်းတစ်ခု ထပ်မံ ချိန်းဆိုလိုက်သည်။
"""၁၃(၁)က ဒီနေ့အမိန့်ချဖို့ပါ။ ဒါပေမယ့် ဒီအမှုက ကျွန်မလက်ထဲ ဒီနေ့မှရောက်တာဆိုတော့ ဘာမှမသိရသေးဘူး။နောက်တစ်ချိန်းတော့ အမိန့်ချမှာပါ။ ပုဒ်မ(၁၇)ကတော့ အမိန့်မချသေးပါဘူး။   ပြန်ခေါ်သက်သေတွေစစ်ဖို့ ကျန်ပါသေးတယ်။အရင်တရားသူကြီးက သင်တန်းသွားနေလို့ပါ။"" ဟု ယင်းအမှုအားစစ်ဆေးနေသည့် တရားသူကြီးကိုယ်စားရောက်ရှိလာသူ မြို့နယ်တရားသူကြီးဟု   ဒေါ်လွင်လွင်လှိုင်က ပြောသည်။"
၎င်းတို့ သုံးဦးအတွက် နောက်ထပ် ရုံးချိန်းကို ဖေဖော်ဝါရီ ၂၆ရက်သို့ ထပ်မံချိန်းဆိုလိုက်သည်။
ကိုဇော်ဇော်လတ်၊ ကိုဇော်ဝင်းဘိုနှင့် မပွင့်ဖြူလတ်တို့ကို ဖေဖော်ဝါရီလ ၁၇ ရက် နံနက် ၁၁ နာရီ ၃၀ မိနစ်က မန္တလေးမြို့၊ ချမ်းအေးသာစံမြို့နယ် တရားရုံးတွင် ရုံးထုတ်စစ်ဆေးခဲ့သည်။
ပုဒ်မ ၁၃(၁)ဖြင့် တရားစွဲဆိုခံရခြင်းသည် ၂၀၁၅ခုနှစ်၊ ဧပြီလ ၁၄ ရက်မှ ၁၆ရက်အထိ အိန္ဒိယနိုင်ငံ မီဇိုရမ်ပြည်နယ်သို့ သွားရောက်လည်ပတ်ခဲ့ခြင်းကြောင့်ဖြစ်ပြီး ပုဒ်မ ၁၇(၁)ဖြင့် စွဲဆိုခံရခြင်းသည် ၂၀၁၃ခုနှစ်က KIO ဌာနချုပ်ရှိရာ လိုင်ဇာသို့ ငြိမ်းချမ်းရေးအတွက် ချီတက်ရာတွင် ပါဝင်ခဲ့သည်ကို မတရားအသင်းဖြင့် ဆက်သွယ်သည်ဟုဆိုကာ စွဲဆိုခံရခြင်းဖြစ်သည်ဟု ကိုဇော်ဇော်လတ်ကဆိုသည်။
"""ကျွန်တော်တို့ကို အမြင်ကတ်ပုဒ်မနဲ့ဖမ်းတာပါ။ ကျွန်တော်အမှုရင်ဆိုင်ရင်းနဲ့ ထောင်ထဲနေနေရတာ ၇ လကျော်သွားပြီ။ အကြောင်းအမျိုးမျိုးပြပြီး တစ်ကြိမ်ပြီးတစ်ကြိမ် ချိန်းနေခဲ့တာပါ။ ဒီနေ့ ၁၃(၁)ကို အမိန့်ချမယ်ဆိုပြီး မချဘဲ နောက်တစ်ကြိမ်ချိန်းပါတယ်။ ဒါတွေကိုကြည့်တာနဲ့တင် တရားဥပဒေဟာ သူတို့လုပ်ချင်သလိုလုပ်လို့ရတယ်ဆိုတဲ့ သဘောဖြစ်နေတယ်။"" ကိုဇော်ဇော်လတ်ကပြောသည်။"
"ဆက်လက်၍ ကိုဇော်ဇော်လတ်မှ""ဦးအောင်မင်းကိုယ်တိုင် ၁၇(၁)နဲ့ဖမ်းတာမရှိဘူးလို့ပြောတယ်။ အခုကျွန်တော်တို့ အဖမ်းခံနေရတယ်။""ဟု ပြောသည်။"
လူငယ်များ ငြိမ်းချမ်းရေးတွင် ပါဝင်လုပ်ဆောင်လာစေရန် ဆွေးနွေးပွဲတစ်ရပ်ပြုလုပ်
By ယဉ်မွန်ခိုင် 
ရန်ကုန်၊ ဖေဖော်ဝါရီ ၁၇ ။           ။ လူငယ်များ ပြည်တွင်းငြိမ်းချမ်းရေးဖြစ်စဉ်တွင် ပါဝင်ဆောင်ရွက်လာစေရန်နှင့် ငြိမ်းချမ်းရေးလုပ်ငန်းစဉ်များ ပိုမိုသိရှိနားလည်လာစေရန် ဖေဖော်ဝါရီလ ၁၇ ရက်က ရန်ကုန်မြို့ရှိ ယုဒဿန်ခန်းမတွင် Generation Wave အဖွဲ့အပါအဝင် လူငယ်အဖွဲ့အစည်းများက စုပေါင်းကာ ပြုလုပ်ခဲ့ကြသည်။
ထိုဆွေးနွေးပွဲကို မြန်မာနိုင်ငံ၏ ငြိမ်းချမ်းရေးဖြစ်စဉ်များကို မျှဝေရှင်းလင်းခြင်းနှင့် လူငယ်များ၏ အခန်းကဏ္ဍကို ဆွေးနွေးသုံးသပ်ခြင်း ဟု ခေါင်းစဉ်ပေးထားပြီး ပြည်ထောင်စုငြိမ်းချမ်းရေး ညီလာခံတွင် တက်ရောက်ဆွေးနွေးနေသော ၈၈မျိုးဆက် ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ ဦးမြအေး၊ နိုင်ငံရေးလေ့လာသူ ဦးကျော်လင်းဦးနှင့် King School of Myanmar ၏ ဥက္ကဋ္ဌ ဒေါ်ခင်မမမျိုးအပါအဝင် အခြားကိုယ်စားလှယ်များက တက်ရောက်ဆွေးနွေးခဲ့ကြသည်။
တိုင်းပြည်ပြည်တွင်းစစ်သည် လွန်ခဲ့သော နှစ်ပေါင်း ၆၀ ကျော်ကတည်းက ဖြစ်လာခဲ့သည့်အတွက် ပြည်တွင်းစစ် ပြန်လည်ပြေလည်စေဖို့အတွက် လုပ်ဆောင်ဖို့ဆိုသည်မှာ အချိန်ယူရမည်ဖြစ်သည့်အတွက် လက်ရှိလုပ်ဆောင်နေသော တာဝန်ရှိ လူကြီးများအပါအဝင် မျိုးဆက်သစ်များအနေဖြင့် ပါဝင်ဆောင်ရွက်လာစေရန် လိုအပ်သည့်အတွက် အခုလို ဆွေးနွေးပွဲတစ်ခု ကျင်းပရခြင်းဖြစ်ကြောင်း ပွဲစီစဉ်ဖြစ်သူ Generation Wave မှ ဥက္ကဋ္ဌ ကိုမိုးသွေးဃ်က မဇ္ဈိမကို ပြောသည်။
“အဓိက စီစဉ်ဖြစ်တာက ကျွန်တော်တို့ ငြိမ်းချမ်းရေး ဖြစ်စဉ်ပေါ့။ တစ်ဆက်တည်းပဲ ငြိမ်းချမ်းရေးနောက်မှာ ပြန်လည်ထူထောင်ရေးဆိုတာ ပါနေတယ်။ တိုင်းပြည်ပြန်လည်ထူထောင်ဖို့ဆိုတာ နှစ်ပေါင်း ၆၀ ကျော်ဖြစ်ခဲ့တဲ့ ပြည်တွင်းစစ်ကို ပြေလည်စေဖို့စေတာက တစ်ရက် တစ်လနဲ့ ပြီးတဲ့ဟာမဟုတ်ဘူး။ ဆယ်စုနှစ်နဲ့ ချီပြီး လုပ်ဆောင်ရတာ ဖြစ်တယ်။ အဲဒီလို ငြိမ်းချမ်းရေးလုပ်ဆောင်ရာမှာပါဝင်တဲ့သူတွေထဲမှာ လည်းလက်ရှိဖြစ်နေတဲ့သူတွေနဲ့တင်မဟုတ်ဘဲ မျိုးဆက်နဲ့ချီပြီး လုပ်ဆောင်ရမှာတွေဖြစ်လာပြီ။ နောက်တက်လာမည့် လူငယ်တွေအနေနဲ့ ဒီဖြစ်စဉ်မှာ ပါဝင်လာစေဖို့အတွက် အချက်တစ်ခု ဖြစ်လာတယ်။ လူငယ်တွေ ပါဝင်လာတာတော့ ဟုတ်တယ်။ အဲဒီလူငယ်တွေကရော ငြိမ်းချမ်းရေးမှာ ဘာတွေ သိထားလဲဆိုတာ မေးခွန်းတစ်ခု ဖြစ်လာတယ်။ လူငယ်တွေကိုယ်တိုင် ငြိမ်းချမ်းရေးမှာ ပါဝင်လာစေဖို့နဲ့ သူတို့ရဲ့ သဘောထားတွေကို အဲဒီကနေတဆင့်ဘယ်လို ပါဝင်ခွင့်ရမလဲဆိုတဲ့ ရည်ရွယ်ချက်နဲ့ အခုလို ဆွေးနွေးပွဲတစ်ခု လုပ်ရတာပါ” ဟု ကိုမိုးသွေးဃ်က ပြောသည်။
ရှေ့လာမည့် ရွေးကောက်ပွဲများတွင် သတင်းမီဒီယာတင်ဆက်မှု ပိုမိုကောင်းမွန်အောင်လုပ်ဆောင်ရန် လိုအပ်
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၁၇ ။            ။ ရှေ့လာမည့် ရွေးကောက်ပွဲများတွင် သတင်းမီဒီယာတင်ဆက်မှု စံချိန်စံညွန်းများ ပိုမိုတိုးတက် ကောင်းမွန်အောင် လုပ်ဆောင်ရမည်ဟု ရွေးကောက်ပွဲ   စောင့်ကြည့်သူများနှင့်   မီဒီယာများက အလံပြ ဘုရားလမ်းရှိ Park Royal ဟိုတယ်တွင် ဖေဖော်ဝါရီ ၁၇ရက်က ပြုလုပ်သော ၂၀၁၅ ရွေးကောက်ပွဲမီဒီယာဖော်ပြမှုများ ဆွေးနွေးပွဲတွင် သုံးသပ် ပြောကြားသည်။
ပြီးခဲ့သည့် ၂၀၁၅ ရွေးကောက်ပွဲအား လေ့လာကြည့်ရာ ပုဂ္ဂလိကမီဒီယာအများစုမှာ နိုင်ငံရေးပါတီများ အကြောင်းနှင့် ရွေးကောက်ပွဲကော်မရှင်(UEC) အကြောင်းများစွာ ဖော်ပြကြသော်လည်း အဓိကမှာ အမျိုးသားဒီမိုကရေစီအဖွဲ့ချုပ် (NLD) နှင့် ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီ (USDP) ပါတီကြီး နှစ်ခု အကြောင်းသာဖြစ်သည်ဟု ရွေးကောက်ပွဲ လေ့လာစောင့်ကြည့်သည့် Myanmar Institute for Democracy မှ ဒါရိုက်တာ ဦးမျိုးမင်းဇော်က ပြောကြားသည်။
''ပါတီငယ်တွေအကြောင်းနည်းသေးတယ်။ သတင်းတင်ပြမှုအပိုင်းမှာ ပါတီစုံ နဲ့ ကွဲပြားတဲ့တင်ပြမှုတွေ မီဒီယာကလိုအပ်နေသေးတယ်လို့တွေ့ရှိရတယ်။ အများအားဖြင့်အပေါ်ယံ အချက်အလက်ပေးတာပဲ တွေ့ရတယ်။'' ဟု ၎င်းကဆိုသည်။
ရွေးကောက်ပွဲအသိပညာပေးခြင်း၊ လှုံ့ဆော်ပေးခြင်း၊ နိုင်ငံရေးပါတီများ၊ ကိုယ်စားလှယ်များနှင့် ဆက်သွယ်ပေးခြင်း စသည့်အရေးကြီးကဏ္ဍများကို မီဒီယာက လုပ်ဆောင်ပေးခဲ့သည်ဟု King School of Myanmar ၏ ဥက္ကဋ္ဌ ဒေါ်ခင်မမမျိုးကပြောသည်။
''ဒါပေမယ့် ကျားမတန်းတူညီမျှရေး ကဏ္ဍမှာ အားနည်းတယ်လို့ထင်ပါတယ်။ ပါတီထဲမှာဆိုလည်း အမျိုးသမီးခေါင်းဆောင်တွေအကြောင်း အာရုံစိုက်ဖို့၊ အမျိုးသမီးဆို ဒေါ်အောင်ဆန်းစုကြည် တစ်ယောက်ထဲမဟုတ်ဘဲ အခြားအမျိုးသမီးတွေအကြောင်းလည်း ဖော်ပြသင့်တယ်။'' ဟု ၎င်းကအကြံပြုသည်။
Myanmar Network for Free and Fair Election အဖွဲ့မှ အထွေထွေအတွင်းရေးမှူး ဒေါ်ဇင်မာဦးက ကျားမတန်းတူညီမျှရေး လုပ်ရမည်ဆိုသည်ကိုသိသော်လည်း ၂၀၁၅ ရွေးကောက်ပွဲတွင် ခဏမေ့ထားလိုက်ကာ လာမည့် ရွေးကောက်ပွဲများတွင် လုပ်ရန်အစီအစဉ်ရှိပြီး လုပ်ဖို့လည်း လိုအပ်ကြောင်း ပြောကြားသည်။
DVB သတင်းဌာနမှ ဦးသန်းဝင်းထွဋ်က ''ရွေးကောက်ပွဲတုန်းက ကျွန်တော်တို့ DVB က လိုသလောက် မလုပ်နိုင်ခဲ့ဘူး။ လူထုအသံကို ပိုပြီး အာရုံစိုက်လုပ်ခဲ့တယ်။ တိုင်းရင်းသားလက်နက်ကိုင်၊ ခေါင်းဆောင်၊ ရွာသူရွာသားတွေထိ မြန်မာပြည်အနှံ့က အသံမဲ့သူတွေရဲ့အသံတွေရအောင် ရွေးကောက်ပွဲကာလမှာ အတတ်နိုင်ဆုံး ကြိုးစားခဲ့ပါတယ်။ ဒါပေမယ့် ဒီထက်ကောင်းအောင် ထပ်ပြီး ကြိုးစားရဦးမှာပါ။'' ဟု ပြောသည်။
ဦးမျိုးမင်းဇော်(MID) က ရှေ့လာမည့် ကာလများတွင် အမျိုးသမီးကဏ္ဍ၊ တိုင်းရင်းသားကဏ္ဍ၊ ငြိမ်းချမ်းရေးကဏ္ဍများအား ပိုပြီးကျယ်ကျယ်ပြန့်ပြန့် လေ့လာစောင့်ကြည့်သွားပါမည်ဟုဆိုသည်။
ထိုသို့ မီဒီယာစောင့်ကြည့်မှု ပြုလုပ်ရခြင်းမှာ ပြည်သူလူထုက ဓမ္မဓိဌာန်ကျသော အချက်အလက်များ ရရှိနိုင်ပြီး ဝင်ရောက်အရွေးချယ်ခံသည့် ကိုယ်စားလှယ်များ၏ အချက်အလက်တွေ၊ ပါတီနှင့် ပတ်သက်သော သတင်းမှန်မှန်ကန်ကန်ရရှိကာ မီဒီယာက များများ တင်ပြမှ ပြည်သူလူထုက ဘယ်လိုလူမျိုးကို ရွေးချယ်ရမည် ဆိုတာသိလာမှာဖြစ်သည်ဟုပြောသည်။
ဓမ္မဓိဌာန်ကျ သတင်းပေးပို့ခြင်းသည် ရွေးကောက်ပွဲ မဲဆွယ်ကာလတွင် အရေးပါသောကြောင့် သတင်း မီဒီယာလွတ်လပ်မှုနှင့် အမှီအခိုကင်းမှုတို့ကိုလေးစားသင့်ပြီး အာဏာပိုင်များက မီဒီယာနှင့် စာနယ်ဇင်း သမားများ၏ လုပ်ဆောင်မှုများလွတ်လပ်ခွင့်ကို အားနည်းသွားစေနိုင်သည့် ဝင်ရောက် စွက်ဖက်မှု ပြုလုပ်ခြင်းမှရှောင်ရှားသင့်သည်ဟု မြန်မာနိုင်ငံအစိုးရသစ်သို့ MID က ယနေ့ အစီရင်ခံစာထုတ်ပြန်၍ အကြံပြုခဲ့သည်။
MID အဖွဲ့သည် ၂၀၁၅ ရွေးကောက်ပွဲတွင် ရုပ်မြင်သံကြား (၅) လိုင်း၊ ရေဒီယို (၈) လိုင်း၊ သတင်းစာ (၁၀) စောင်၊ အင်တာနက်မီဒီယာ (၃) ခုတိုကို လေ့လာစောင့်ကြည့်ခဲ့ပြီး ယနေ့ အစီရင်ခံစာထုတ်ပြန် ခြင်းသည် စတုတ္ထအကြိမ်ဖြစ်သည်။
မင်းကန်ကျေးရွာ အထက်တန်းကျောင်း မီးလောင်ကာ လေးတန်း၊ ရှစ်တန်း အဖြေလွှာအချို့ ပျက်ဆီး
By အောင်ကိုဦး 
မန္တလေး၊ ဖေဖော်ဝါရီ ၁၇ ။      ။ မန္တလေးတိုင်းဒေသကြီး၊ ပုသိမ်ကြီးမြို့နယ်၊ မင်းကန်ကျေးရွာ အထက်တန်းကျောင်းတွင် ဖေဖော်ဝါရီလ ၁၇ ရက် ညနေ ၃နာရီ ၄၀ မိနစ်က စတင်မီးလောင်ရာ ညနေ ၄ နာရီ ၁၅ မိနစ်တွင် မီးငြိမ်းသတ်နိုင်ခဲ့ပြီး ပေ ၁၂၀၊ ၃၀ ပေရှိ ၁၀ ခန်းတွဲ အဆောက်အဦ မီးလောင်ဆုံးရှုံးခဲ့သည်။
ထိုသို့မီးလောင်ခြင်းကြောင့် လေးတန်းနှင့် ရှစ်တန်း စာမေးပွဲ အဖြေလွှာအချို့ ပါသွားသည်ဟု ကျောင်းအုပ်ဆရာမကြီးကဆိုသည်။
"""အခုမှရှင်းလင်းတုန်းပဲရှိသေးတယ်။ ဝါယာရှော့ဖြစ်တာပါ။ ကလေးတွေဆက်ပြီး စာမေးပွဲဖြေဖို့အတွက် စီစဉ်နေပါတယ်။ မီးထဲပါသွားတဲ့မေးခွန်တွေနဲ့အဖြေလွှာအတွက် ဘာလုပ်ရမယ်ဆိုတာကိုတော့ အဆင့်ဆင့်တင်ပြရဦးမှာပါ။""ဟု ကျောင်းအုပ်ဆရာမကြီးက ပြောသည်။"
အဆိုပါကျောင်းတွင် သူငယ်တန်းမှဆယ်တန်းအထိ ကျောင်းသူ၊ကျောင်းသားပေါင်း ၆၂၈ ဦးရှိပြီး ယခုစာမေးပွဲဖြေနေသော ကျောင်းသူကျောင်းသားများမှာ စတုတ္ထတန်းမှ ၁၇၀ဦးနှင့် အဋ္ဌမတန်းမှ ၈၄ ဦးရှိကာ ဖေဖော်ဝါရီလ ၁၅ ရက်မှစတင်၍ ဖြေဆိုနေခြင်းဖြစ်သည်။
"အဆိုပါ မီးလောင်မှုနှင့်ပတ်သက်ပြီး မန္တလေးခရိုင်မီးသတ်ဦးစီးမှူး ဦးသန်းနိုင်က ""ဘာကစလောင်တယ်ဆိုတာ မသိရသေးပါဘူး။အကြားနဲ့တင်ရမ်းပြောလို့မရပါဘူး။ ဆုံးရှုံးမှုတန်ဖိုးကတော့ သိန်း ၃ရာကျော်မယ်။ အတိအကျတော့မသိသေးဘူး။"" ဟု ပြောသည်။"
နောက်ဆုံးအချိန်ထိ ပြည်သူတွေကို ဝေဒနာ ပေးခဲ့တဲ့ ရန်ကုန်တိုင်းဒေသကြီး အစိုးရပါလား
By မဇ္ဈိမ 
ရန်ကုန်တိုင်းဒေသကြီး၊ အနောက်ပိုင်းခရိုင်၊ စမ်းချောင်းမြို့နယ်မှာနေတဲ့ ကိုအေးနိုင် ရေးပို့ လိုက်တဲ့ မေးလ်တစ်စောင် မဇ္ဈိမ စာဖတ်သူကဏ္ဍကို ရောက်လာပါတယ်။ စာထဲမှာ ရေးထားတာက တော့ လက်ရှိ ရန်ကုန်တိုင်းဒေသကြီး အစိုးရအဖွဲ့ စီမံဆောင်ရွက်နေတဲ့ ခုံးကျော်တံတားများနဲ့ ပတ်သက်ပြီး ရန်ကုန်တိုင်းဒေသကြီးက ပြည်သူတစ်ဦးရဲ့ အမြင်ကို ရေးသား ပေးပို့ခဲ့တာ ဖြစ်ပါတယ်။
စာရေး ပေးပို့ခဲ့သူဟာ ရန်ကုန်တက္ကသိုလ်မှာ ဘွဲ့လွန်တက်ရောက်နေတဲ့ ကျောင်းသားတစ်ဦး ဖြစ်ပြီး စာဖတ်ဝါသနာပါတာကြောင့် နေ့စဉ် သတင်းစာဖတ်သူတစ်ဦး ဖြစ်တယ်လို့ ဆိုပါတယ်။ မနေ့က သူဖတ်လိုက်ရတဲံ သတင်းစာတစ်စောင်မှာ ဖေဖော်ဝါရီ ၁၅ ရက်မှာ ပြုလုပ်တဲ့ ဒုတိယအကြိမ် ရန်ကုန် တိုင်းဒေသကြီး လွှတ်တော် ပထမ ပုံမှန်အစည်းအဝေးမှာ ရန်ကုန်တိုင်းဒေသကြီး ဘဏ္ဍာရေး ဝန်ကြီး ဒေါ်စန်းစန်းနွယ်က ၂၀၁၆-၁၇ ဘဏ္ဍာနှစ်အတွင်း ရန်ကုန်မြို့ရှိ ကမ္ဘာအေးဘုရားလမ်းနဲ့ ပါရမီလမ်းဆုံ၊ မြောက်ဥက္ကလာပ အဝိုင်းလမ်းဆုံတို့မှာ ခုံးကျော်တံတား နှစ်စင်း ထပ်မံဆောက်လုပ်ဖို့ ၃၂ ဒသမ ၂ ဘီလျံ လျာထားကြောင်း တင်ပြခဲ့ပါတယ်။ ၂၀၁၆ ခုနှစ် ရန်ကုန်တိုင်းဒေသကြီးရဲ့ ဘဏ္ဍာငွေ ရသုံးဆိုင် ရာ ဥပဒေကြမ်းကို အစိုးရအဖွဲ့ရဲ့ ကိုယ်စား ဘဏ္ဍာရေးဝန်ကြီး ဒေါ်စန်းစန်းနွယ်က လွှတ်တော်ကို ရှင်းလင်း တင်ပြခဲ့တာပါလို့ ဆိုပါတယ်။
သူတင်ပြတာက ရန်ကုန်မြို့ရဲ့ ယာဉ်ကြောကျပ်တည်းတာကို ဖြေရှင်းဖို့အတွက် တံတားနှစ် စင်း ထပ်မံ တည်ဆောက်ဖို့ လျာထားတယ်လို့ ဖတ်လိုက်ရတော့ သူ့အနေနဲ့ အတော်ကို အံ့သြမိတယ် လို့ ပြောပါတယ်။ ဒီလို ခုံးကျော်တံတားတွေ ဆောက်နေတာကြောင့် ရန်ကုန်မြို့နေ ပြည်သူတွေ နေ့စဉ်နဲ့အမျှ စိတ်ဆင်းရဲခြင်း ဒုက္ခ၊ လူဆင်းရဲခြင်း ဒုက္ခနဲ့ အချိန်ဆင်းရဲခြင်း ဒုက္ခတွေ ခံစားနေကြရ တာကို ရန်ကုန်တိုင်းဒေသကြီး အစိုးရအဖွဲ့ဝင်တွေ မသိတာလား၊ သိရက်နဲ့ မသိချင်ယောင်ဆောင်ပြီး လုပ်နေတာလား ဆိုတာတော့ သူတို့ကိုယ်တိုင်ပဲ သိပါလိမ့်မယ်လို့ ရေးပါတယ်။ အရင်ဆောက်ခဲ့တဲ့ ခုံးကျော်တံတားတွေကြောင့် ယာဉ်ကျပ်တည်းမှု လျော့နည်းသွားမသွားကို အစိုးရအဖွဲ့ဝင်တွေ အဲ့ဒီတံ တားတွေနားမှာ တစ်ရက်လောက် အချိန်ယူပြီး စောင့်ကြည့်နိုင်ခဲ့မယ်ဆိုရင် သိမှာပါ။ တကယ်တော့ အောင်မြင်မှု မရခဲ့ဘူးဆိုတာ သိရက်နဲ့ နောက်ထပ် တည်ဆောက်ဖို့ စီစဉ်တာကတော့ ပြည်သူတွေအ ပေါ် တကယ့်စေတနာ ရှိ၊ မရှိက သိသာတယ်လို့ ပြောပါတယ်။
ပဲခူးတိုင်း ဖြူးတွင် လယ်သမား ၁၅၀ ခန့် ထွန်တုံုးတိုက်ပွဲ ပြုလုပ်
By ခင်မြတ်မြတ်ဝေ 
ရန်ကုန် (မဇ္ဈိမ) ။ ။ ပဲခူးတိုင်းဒေသကြီး၊ ဖြူးမြို့နယ်၊ ညောင်ပင်ကျေးရွာရှိ စိမ်ကြီးကွင်းတွင် မြတ်အိန္ဒြေ ကုမ္ပဏီက သိမ်းဆည်းထားသည့် လယ်ဧကများကို ပြန်ပေးရာတွင် မပါဝင်သည့် လယ်သမားများက ဇွန် ၂၇ ရက်၌ ယင်းမြေများပေါ်တွင် ထွန်တုံးတိုက်ပွဲ ပြုလုပ်ခဲ့ကြသည်ဟု အလုပ်သမားသမဂ္ဂ လွတ်လပ်ရေး အဖွဲ့မှ အထွေထွေ တာဝန်ခံ ဦးမြင့်စိုးက မဇ္ဈိမကို ပြောသည်။
သိမ်းဆည်းခဲ့သည့် လယ်မြေမှာ ဧက ၈၀၀ ဖြစ်ပြီး လယ်သမား တစ်ရာကျော်ထံက ၂၀၁၂ ခုနှစ်က သိမ်းဆည်းထားခြင်းဖြစ်ကာ မွေးမြူရေးနှင့် ရေလုပ်ငန်း ဝန်ကြီးဌာနက သိမ်းဆည်းပြီး နောက်တွင် မြတ်အိန္ဒြေ ကုမ္ပဏီသို့ လွှဲပြောင်းပေးလိုက်ခြင်း ဖြစ်သည်ဟု ၎င်းနှင့် သိမ်းဆည်းခံ လယ်သမားများက ဆိုသည်။
သိမ်းဆည်းထားသော လယ်မြေများကို ကုမ္ပဏီက အသုံးချခြင်း မရှိသောကြောင့် သိမ်းဆည်းခံ လယ်သမားများက ပြန်တောင်းရာ ဇွန်လဆန်းပိုင်းတွင် လယ်သမား ၈၇ ဦးကို ဧက ၇၀၀ ကျော် ပြန်ပေးခဲ့ပြီး မရသေးသူ ၂၇ ဦး၏ ဧက ၈၀ ကျော် ကျန်ရှိခဲ့သည်။
ယင်းသို့ မရရှိသေးသောကြောင့် အဆိုပါ ၂၇ ဦး အပါအဝင် အခြားလယ်သမားများ ပူးပေါင်းပြီး ဦးရေ ၁၅၀ ခန့်က ဇွန် ၂၇ ရက်တွင် ထွန်တုံးတိုက်ပွဲ ဝင်ခဲ့ခြင်း ဖြစ်သည်။
ဦးမြင့်စိုးက “လယ်သမား ၈၇ ဦးကို ပြန်ပေးတယ် ကျန်တဲ့ လယ်သမားကျတော့ မရဘူး။ ကျန်တဲ့ ဧက ၈၀ ကျော်မှာ အခု ကုမ္ပဏီက သီးနှံဝင်ကျဲလိုက်၊ လယ်သမားဘက်က ဝင်ကျဲလိုက်နဲ့ ခဏခဏ ဖြစ်နေတယ်။ အဲတော့ သူတို့လယ်ကို ပြန်ရအောင်လို့ ထွန်တုံးတိုက်ပွဲ လုပ်လိုက်တယ်” ဟု ပြောသည်။
ထွန်တုံးတိုက်ပွဲကို ပြုလုပ်နေစဉ်အတွင်း ကုမ္ပဏီမှ တာဝန်ရှိသူများနှင့် ရဲအာဏာပိုင်များမှ လာရောက် တားမြစ်မှုများ ရှိခဲ့သည်ဟုလည်း ၎င်းက ပြောသည်။
ထွန်တုံးတိုက်ပွဲတွင် ပါဝင်သူ လယ်မြေ ဧက ၁၂ ဧကခန့် သိမ်းဆည်းခံထားရပြီး ပြန်မရ သေးသူ လယ်သမား ဦးတင်စိုးက “နိုင်ငံတော်ကို အဆင့်ဆင့် တင်ပြခဲ့တယ်။ လယ်တွေမှာ မှီခိုနေကြ တာ၊ စားသောက်နေရတာ၊ စားဝတ်နေရေး အခြေအနေကြောင့် အခုမြေရလိုမှုနဲ့ ထွန်းတုံး တိုက်ပွဲ ပြန်တိုက်ယူတာပါ။ လက်မဲ့ ဘဝရောက်သွားပြီ။ အဲတော့ ပြန်လိုချင်လို့” ဟု ပြောသည်။
အဆိုပါ လယ်မြေ ဧက ၈၀၀ ကျော်ကို ပြန်လည်ရရှိရန်အတွက် လယ်ယာမြေ စီမံခန့်ခွဲမှု   ကော်မတီသို့ ဇူလိုင်လတွင် မြေယာဥပဒေအရ သွားရောက် လျှောက်ထားသွားမည်ဟုလည်း ဦးတင်စိုးက ပြောသည်။
မဇ္ဈိမက အဆိုပါ မြတ်အိန္ဒြေ ကုမ္ပဏီကို ဆက်သွယ်ခဲ့သော်လည်း အဆက်အသွယ် မရခဲ့ပေ။
၂၀၁၂ ခုနှစ်မှစ၍ ပြီးခဲ့သည့် နှစ်ကုန်အထိ တစ်နိုင်ငံလုံး အတိုင်းအတာဖြင့် လယ်ယာမြေ ပြဿနာနှင့် ပတ်သက်သည့် အမှုပေါင်း ၇၀၀ ဖြစ်ပွားခဲ့ပြီး လယ်ယာ လုပ်ပိုင်ခွင့်၊ လယ်ယာမြေအတွင်း ကျူးကျော်နေထိုင်သည့် လယ်ယာမြေ မှုခင်းများ ပါဝင်သည်ဟု လွှတ်တော် လယ်ယာမြေ စုံစမ်းရေး ကော်မရှင်၏ စာရင်းများအရ သိရသည်။
"လက်ရှိ အချိန်ထိ တစ်နိုင်ငံလုံးတွင် တရားစွဲခံရသည့် တောင်ယာလုပ်ကိုင်သူ တောင်သူများ နှင့် လယ်သမား စုစုပေါင်း ၁,၀၀၀ ခခန့်ရှိသည်ဟုလည်း လွှတ်တော် လယ်ယာမြေ စုံစမ်းရေး ကော်မရှင် အဖွဲ့ဝင် NLD ပြည်သူ့လွှတ်တော် ကိုယ်စားလှယ် ဦးမင်းသူက မဇ္ဈိမကို ပြီးခဲ့သည့် ၂၀၁၄ ခုနှစ် ကုန်ပိုင်းက ပြောသည်။"
UNFC အရေးပေါ်အစည်းအဝေး ချင်းမိုင်တွင်ပြုလုပ်
By ဖနိဒါ 
ချင်းမိုင်၊ဖေဖော်ဝါရီ ၁၈ ။                ။ ညီညွတ်သော တိုင်းရင်းသားလူမျိုးမျာ ဖက်ဒရယ်ကောင်စီ(UNFC)၏ အရေးပေါ် အစည်းအဝေးကို ထိုင်းနိုင်ငံ ချင်းမိုင်မြို့တွင် ဖေဖော်ဝါရီလ ၁၈ ရက်က စတင်ကျင်းပနေပြီ ဖြစ်သည်။
ယခုအချိန်တွင် တိုင်းရင်းသားလက်နက်ကိုင် တော်လှန်ရေး အဖွဲ့အစည်းများ၏ အကျပ်အတည်း ဖြစ်နေသည့် အချိန်ဖြစ်၍ ယခုအစည်းအဝေးမှ အဖြေကောင်းများ ရရှိရေးအတွက် လေးလေး နက်နက် ဆွေးနွေးကြပါရန် ယနေ့ အစည်းအဝေးတွင် UNFC ဥက္ကဌ ဗိုလ်ချုပ်ကြီး အင်ဘန်လက တိုက်တွန်းထားသည်။
“ဒီအချိန်မှာ ကျနော်တို့ တော်လှန်ရေး လက်နက်ကိုင် အဖွဲ့အစည်းအသီးသီးရဲ့ အကျပ်အတည်းတော်တော်များများ ရှိနေတာကို တွေ့နေရမှာဖြစ်ပါတယ်။ ဒီနေ့အစည်းအဝေးမှာဆိုရင် အဖွဲ့ဝင်အသီးသီး လက်ရှည်လက်ရှည်စွာနဲ့ အဖြေကောင်း၊ ရရှိရေးအတွက်လည်း အရေးတကြီး ဆွေးနွေးရမှာဖြစ်ပါတယ်။ ဒါကြောင့် ကြွရောက်လာကြတဲ့ ကိုယ်စားလှယ်တော်များ ဆွေးနွေပွဲလုပ်ရာမှာ ပေါ့ပေါ့ဆဆ သဘော မထားဘဲနဲ့ လေးလေးနက်နက် စဉ်းစားပြီးတော့ ဆွေးနွေးပေးကြဖို့ တိုက်တွန်းလိုပါတယ်”ဟု မိန့်ခွန်းတွင် ထည့်သွင်းပြောကြားခဲ့သည်။
UNFC ၏ လုပ်ငန်းများတွင် အောင်မြင်မှုများ ရှိသလို၊ မှားယွင်းမှုများလည်း တွေ့ရှိရသဖြင့် ထပ်မံ မှားယွင်းမှုမရှိစေရေးအတွက် လေးလေးနက်နက် ပါဝင် ဆွေးနွေးသွားကြရန် တိုက်တွန်းထားသည်။
“ကျနော်တို့ဟာ ကိုယ့်လူမျိုးကိုယ့်ရဲ့ နိုင်ငံအတွက် လုပ်ဆောင်နေခြင်း ဖြစ်တယ်။ ကျနော်တို့လုပ်တာ မှားတာနဲ့ ကိုယ့်လူမျိုး အများကြီး ထိခိုက်နိုင်တယ်။ ကိုယ့်နိုင်ငံ အများကြီးထိခိုက်နိုင်တယ်ဆိုတာကို အမြဲတမ်းသတိပြုကြဖို့ လိုအပ်ပါတယ်။ ဒါကြောင့်မို့ မှားယွင်းမှု ရှိပေမဲ့လည်း အနည်းဆုံးဖြစ်အောင် ကြိုးစားရမှာ ဖြစ်တယ်။ ဒါတွေကို သဘောမထားဘဲ ဖြစ်စလွယ်ဆွေးနွေးသွားလို့ ရှိရင် ကျနော်တို့ မျော်မှန်းချက်ဘက်ကို မသွားဘဲနဲ့ အမှားဘက် ဆုံးရှုံးမှုဘက်ကို ဦးတည်သွားနိုင်တယ်။ ဒါကိုလည်း လက်တွေ့ခံစားနေရပြီးသားဖြစ်ပါတယ်”ဟု ထည့်သွင်းပြောဆိုထားသည်။
ထိုအစည်းအဝေးတွင် တစ်နိုင်ငံလုံး အပစ်အခတ် ရပ်စဲရေးနှင့် ငြိမ်းချမ်းရေးဆိုင်ရာကိစ္စများနှင့် ရှေ့လုပ်ငန်းစဉ်များကို ဆွေးနွေးသွားမည် ဖြစ်ပြီး ရှမ်းပြည်ပြန်လည်ထူထောင်ရေးကောင်စီ(RCSS)နှင့် တအာင်းအမျိုးသားလွှတ်မြောက်ရေး တပ်မတော်(TNLA)တို့ တိုက်ပွဲ ဖြစ်ပွားနေမှုကိုလည်းထည့်သွင်း ဆွေးနွေးသွားမည် ဖြစ်ကြောင်း သိရသည်။
အမျိုးသမီးများ၏ အခက်အခဲကို မျှဝေခံစားမှုရှိကြောင်း ဖော်ပြသည့် အနေဖြင့် အမျိုးသားများက ဒေါက်ဖိနပ်စီး လှုပ်ရှားမှု ပြုလုပ်
By ထက်ထက်အောင် 
ရန်ကုန် (မဇ္ဈိမ) ။ ။ အမျိုးသမီးများ၏ အခက်အခဲနှင့် နာကျင်မှုများကို မျှဝေခံစားမှုရှိကြောင်း ဖော်ပြသည့် အနေဖြင့် အမျိုးသားများက ဒေါက်ဖိနပ်စီး ဝတ်ဆင်သွားလာသည့် လှုပ်ရှားမှု တစ်ခုကို ဇွန် ၂၇ ရက်က ရန်ကုန်မြို့၊ မြေနီကုန်း ဒဂုံစင်တာ -၂ ၊ ဒုတိယထပ်ရှိ ပရိုမိုးရှင်း ဧရိယာတွင် ပြုလုပ်ခဲ့သည်။
အဆိုပါလှုပ်ရှားမှုကို ကျား၊ မ ရေးရာ တန်းတူညီမျှရေး ကွန်ရက်၏ Research Working Group အဖွဲ့ဝင်များမှ ပူးပေါင်းကျင်းပသည့် “ရုန်းမထွက်သာ အစဉ်အလာ” Public Campaign ကျင်းပသည့် အစီအစဉ်တွင် ထည့်သွင်းကျင်းပခဲ့ခြင်း ဖြစ်သည်။
ယင်းလှုပ်ရှားမှုကို ကျား၊ မ ရေးရာ တန်းတူညီမျှရေး ကွန်ရက်၏ ကွန်ရက်အဖွဲ့တစ်ခု ဖြစ်သည့် မြန်မာနိုင်ငံ မသန်စွမ်းအမျိုးသမီးများအဖွဲ့မှ အဖွဲ့ဝင် အမျိုးသားများက လှုပ်ရှားခဲ့ခြင်းဖြစ်ပြီး ၎င်းတို့ အနေဖြင့် “put yourself in her shoes” အမည်ဖြင့် အဖွဲ့ဖွဲ့ကာ ဒေါက်ဖိနပ်စီး လှုပ်ရှားမှုများကို ဆက်လက်ပြုလုပ်သွားမည်ဟု ယင်းလှုပ်ရှားမှုတွင် ပါဝင်သည့် ကိုမျိုးခိုင်က ဆိုသည်။
ကိုမျိုးခိုင်က  “အမျိုးသမီးများ၏ အခက်အခဲနဲ့ နာကျင်မှုတွေကို မျှဝေခံစားမှု ရှိတယ်ဆိုတာကို ဖော်ပြရာမှာ အလွယ်ကူဆုံး၊ အမြင်သာဆုံးဖြစ်တဲ့ ဒေါက်ဖိနပ်စီး ကန်ပိမ်းပုံစံနဲ့ လှုပ်ရှားတာပါ။ တစ်ခြားနိုင်ငံတွေမှာတော့ လမ်းလျှောက်ပြီး လှုပ်ရှားမှုလုပ်နေကြပါ။ ကျွန်တော်တို့ကတော့ ခုမှ စတာမို့ ဒီပွဲတစ်လျှောက်လုံး ဒေါက်ဖိနပ်စီးတယ်၊ စတိတ်စင်ပေါ်မှာ ဒီကန်ပိမ်းအကြောင်း ပြောတယ်။ လမ်းလျှောက်ပွဲတော့ မလုပ်သေးဘူးပေါ့။ အမျိုးသမီးအရေးအတွက် တစ်ခြားသော လမ်းလျှောက်တဲ့ လှုပ်ရှားမှုတွေရှိရင်တော့ အတူပူးပေါင်းသွားမယ်။ ဒေါက်ဖိနပ်စီးရာတာ လွယ်တာတော့ မဟုတ်ဘူးဗျ တော်တော် နာတယ်” ဟု ဆိုသည်။
အမျိုးသမီးများအတွက် မိသားစု၊ လုပ်ငန်းခွင်၊ ကျောင်းစသည့် ပတ်ဝန်းကျင်များတွင် ရှိနေသည့် မတူညီသော စိန်ခေါ်မှုများ၊ အခက်အခဲများကို လွဲမှားသော စံနှုန်းများကြောင့် ခွဲခြားဆက်ဆံ ခံနေရမှုများကို ဖယ်ရှား၍ ပွင့်လင်းလွတ်လပ်သော လူနေမှု တစ်ရပ်စီသို့ ရောက်စေရန်အတွက် ယင်းကဲ့သို့သော လှုပ်ရှားမှုများတွင် အမျိုးသားများက ကိုယ်တိုင်ကိုယ်ကျ ပါဝင်သင့်သည်ဟုလည်း ကိုမျိုးခိုင်က ဆိုသည်။
ကျား၊ မ ရေးရာ တန်းတူညီမျှရေးကွန်ရက်၏ ဒါရိုက်တာ ဒေါ်မေစံပယ်ဖြူက “အမျိုးသမီးတွေမှာ အမျိုးသားတွေနဲ့ မတူဘဲ ယူနေရတဲ့ ကိုယ်ဝန်ဆောင်၊ ကလေးမွေးရတာစတဲ့ တာဝန်တွေများစွာ ရှိတယ်။ ဒါတွေကို အမျိုးသားတွေက ကိုယ်ချင်းစာစိတ်နဲ့ ခံစားပေးသင့်တယ် ဆိုတာကို  လူထုဆိုင်ရာ နေရာတွေမှာ ပြသဖို့ အကောင်းဆုံး နည်းလမ်းကို ရွေးခဲ့တာလို့မြင်မိတယ်” ဟု ဆိုသည်။
ယင်းပွဲတွင် အမျိုးသမီးများနှင့် မီဒီယာ၊ ကျန်းမာရေး၊ ပညာရေး၊ ယဉ်ကျေးမှု၊ စီးပွားရေး၊ အားကစားဆိုင်ရာ သတင်းစကားများအား သရုပ်ဖော်ပြဇာတ်၊ Dancer စသည့် ဖျော်ဖြေမှုများဖြင့် အသိပညာပေးခဲ့ပြီး “ရုန်းမထွက်သာ အစဉ်အလာ” ဆုရဓာတ်ပုံများကို ပြသခဲ့သည်။
သူ့အရိုက်အရာကို ဆက်ခံမည်သူသည် သတ္တိရှိသူသာ ဖြစ်သင့်ဟု ရွေးကောက်ပွဲ ကော်မရှင် ဥက္ကဋ္ဌ ဦးတင်အေးပြော
By မဇ္ဈိမ 
ရန်ကုန်၊ဖေဖော်ဝါရီ ၁၈ ။            ။ နောင်လာမည့်ရွေးကောက်ပွဲကော်မရှင်ဥက္ကဌလုပ်မည့်သူသည် လွတ်လွတ်လပ်လပ်ရဲရဲဝံ့ဝံ့ဖြင့် လုပ်ကိုင်နိုင်သည့် သတ္တိရှိသူသာဖြစ်သင့်ကြောင်း ရွေးကောက်ပွဲကော်မရှင်ဥက္ကဌ ဦးတင်အေးက မဇ္ဈိမကို ပြောသည်။
ပြည်ထောင်စုရွေးကောက်ပွဲကော်မရှင် ဥက္ကဌလုပ်မည့်သူတစ်ယောက် အနေဖြင့် အစိုးရပြောတာလုပ်မည့်သူမျိုး မဖြစ်ရန်လိုကြောင်း၊ဥပဒေမူဘောင် အတိုင်းခိုင်ခိုင်မာမာ သတ္တိရှိစွာဖြင့် လုပ်ရဲသည့်သူမျိုးဖြစ်ရန်လိုကြောင်း ဦးတင်အေးက ပြောသည်။
"""ရွေးကောက်ပွဲပြီးတော့ ကိုယ့်လည်း ပူညံပူညံလာလုပ်တာဘဲ ကိုယ်ကပြန်တွယ်လွှတ်လိုက်တာဘဲ မင်းတို့ဘက်လိုက်တယ်ထင်လား မတရားလုပ်တယ် ထင်လား ဥပဒေမူဘောင်အတိုင်း ကန့်ကွက်လာတင် မှန်မှန်ကန်ကန်ဆုံးဖြတ်ပေးမယ် မင်းငါ့ကိုယ်ဘာမှလာမပြောနဲ့ ဒါဘဲ"" ဟု ဦးတင်အေးက ပြီးခဲ့သည့်ရွေးကောက်ပွဲ အတွေ့အကြုံကို ရှင်းပြသည်။"
ကျင်းပပြီးစီးခဲ့သည့်ရွေးကောက်ပွဲတွင်အတွေ့အကြုံ ဗဟုသုတနည်းခဲ့သည့် အတွက်လုပ်ငန်းစဉ် အဆင့်ဆင့်တွင်အားနည်းခဲ့ကြောင်း၊ကော်မရှင်ပိုင်းအနေဖြင့်လုပ်စရာအများကြီး ကျန်နေသေးကြောင်း၊ ပြီးခဲ့သည်များကိုသုံးသပ်ကာ မကောင်းသည်များကို ဖယ်ထုတ်သွားမည်ဖြစ်ပြီး ကောင်းသည့် အချက်များကို ယူဆောင်ကာနောင် လာမည့် ရွေးကောက်ပွဲကော်မရှင်ကို ပြောခဲ့မည်ဖြစ်ကြောင်း ဦးတင်အေး ကပြောသည်။
ကနီမြို့နယ် အင်းပေါ်ဒေသတွင် သောက်သုံးရေ အခက်ခဲကြံု
By မာန်ဇာမြေမွန် 
မုံရွာ၊ ဖေဖော်ဝါရီ ၁၈ ။            ။ စစ်ကိုင်းတိုင်းဒေသကြီး၊ ကနီမြို့နယ်၊ အင်းပေါ်ဒေသရှိ ရေကန် ၄ ကန် မှာခမ်းခြောက်လာသည့်အတွက် နွေမရောက်မှီ သောက်သုံးရေ အခက်ခဲစတင်ကြုံတွေ့နေရပြီ ဖြစ်ကြောင်း ဒေသခံများထံမှ သိရသည်။
"""ရေက ခမ်းလာတော့ နုံးမြေတွေနဲ့ နောက်ကျိနေတာပေါ့၊ ရေချိုးဖို့အတွက် သိပ်အခက်ခဲမရှိပေမဲ့ သောက်သုံးရေ အတွက် အများကြီးခက်ခဲပါတယ်၊ ဒီကန်တွေကနေ ချိုးရေ၊ သောက်သုံးရေ၊ နွားစာရေ၊ အကုန်လုံး အတွက် အသုံးပြုရတာပါ။ နှစ်စဉ်ဖြစ်နေကျပါ။ နှစ်တိုင်းပဲ ဒုက္ခရောက်ကြရတယ်။""ဟု အင်းပေါ်ဒေသခံ ကိုဖိုးထူးက ပြောသည်။"
အဆိုပါရေကန်များတွင် ရေခမ်းခြောက်လာပြီး နုံးများဖြင့်နောက်ကျိနေသည့်အတွက်  ရေအသုံးပြုသူများတွင် ကျန်းမာရေးအန္တရာယ် စိုးရိမ်ရကြောင်း၊      ကလေးငယ်များနှင့် သက်ကြီးရွယ်အိုများကို အထူးဂရုစိုက်နေရကြောင်း၎င်းကဆက်လက်ပြောဆိုသည်။
"""ရေက ဖေဖော်ဝါရီလကုန်လောက်ဆိုရင် သုံးလို့မရတော့ဘူး။ ကုန်တော့မယ်။ အရင်နှစ်တွေကလည်း နှစ်စဉ် အခက်ခဲဖြစ်ခဲ့တာပဲ။ ဒီနှစ်တောင် ကန်အတွင်းရေမချိုးဖို့ စည်းကမ်းထုတ် ထားလို့ ကြာကြာခံတာ။ မန္တလေး ပရဟိတအသင်းတစ်ခုကနေ စက်ရေတွင်း လာလှူထားတာတော့ ရှိတယ်။ အဲ့ဒါကို စနစ်တကျထိမ်းသိမ်း ပြီး သုံးရမယ်။ စက်ပျက်ယွင်းတာတွေ ဖြစ်ခဲ့ရင် ပိုဆိုးပြီပေါ့။""ဟု အင်းပေါ်ဒေသ အုပ်ချုပ်ရေးမှူး ဦးဝင်းနိုင်ထွန်းက ပြောသည်။"
အကျဉ်းစခန်းမှ စက်ရေတွင်း၊ တပ်မတော်မှစက်ရေတွင်း၊ အထွေထွေ အုပ်ချုပ်ရေးမှစက်ရေတွင်း တို့ရှိသော်လည်း ဌာနဆိုင်ရာဖြစ်သည့်အတွက် အချိန်ကန့်သက်ချက်နှင့် ရေပေးဝေရောင်းချသည့်အတွက် အခက်ခဲရှိပြီး ပရဟိတအလှူရှင် စက်ရေတွင်းကိုသာ အားကိုးရမည်ဖြစ်ကြောင်း ဦးဝင်းနိုင်ထွန်းက ပြောသည်။
လပွတ္တာမြို့ရွှေပေါ်ကျွန်းရှိ သိမ်းဆည်းထားသည့် လယ်မြေဧက ၈၀၀၀ကျော် မူလတောင်သူပြန်လိုချင်
By စည်သူမောင်မောင် 
ပုသိမ်၊ဖေဖော်ဝါရီ ၁၈ ။           ။ လပွတ္တာမြို့၊ ကုက္ကိုကျေးရွာအုပ်စု၊ ရွှေပေါ်ကျွန်း ပေါ်ရှိ လယ်မြေဧက ၈၀၀၀ ကျော်အား မူလတောင်သူများထံ ဥပဒေအတိုင်းပြန်လည်ပေးအပ် သက်ဆိုင်ရာသို့ တင်ပြတောင်းဆိုထားသော်လည်း ယခုအထိမရသေးကြောင်း သိမ်းဆည်းခံ တောင်သူများက ပြောသည်။
"""ကျွန်တော်တို့ လယ်တွေကို သက်ဆိုင်ရာတောင်းတော့လည်း ဖြေရှင်းမပေးဘဲအချိန်ဆွဲထားတယ်၊သူများတွေ လုပ်နေပြီး ကျွန်တော်တို့တောင်သူတွေက လုပ်ခွင့်မရဘူး၊ ကိုယ်ပိုင်တဲ့လယ်တွေ ပြန်လို ချင်ပြီး"" ဟုရွှေပေါ်ကျွန်းမှ သိမ်းဆည်းခံတောင်သူ ဦးဝင်းမြင့်က ပြောသည်။"
၁၉၉၁ခုနှစ်တွင် တောင်သူ ၃၀၀ လုပ်ကိုင်နေသည့် လယ်မြေပေါ်တွင် သစ်တောဦးစီးဌာန မှ ဒီရေတောစိုက်ပျိုးရန်အတွက် သိမ်းဆည်းခဲ့ခြင်းဖြစ်ကြောင်း ဒေသခံများက ပြောသည်။
"""သူတို့တွေ သိမ်းပြီး ဒီရေတော အနည်းငယ်စိုက်ပြီးမလုပ်တော့ဘူး၊နောက် ၄ဧကကို နှစ်စဉ်၄၅၀၀၀ကျပ်ပေး ဆောင်ပြီးလုပ်ခွင့်ပြုတယ်၊ ကျွန်တော်တို့ သူများပေးသလို ပေးမယ် လယ်လုပ်ခွင့်ပေး ဖို့ပြောတော့၊ အရင်တောင်သူတွေ တယောက်မှ မလုပ်ရဘူးပြောတယ်၊ ကျွန်တော်တို့ တဘက်ကမ်းမှ ကြုံရာလုပ်စားပြီးနေရ ဟု သိမ်းဆည်းခံတောင်သူများက ဆိုသည်။"
ယခင်က မြေနုတွေပို့ချ၍ ကျွန်းဖြစ်သွားလာသည့်အတွက် ၁၉၇၁ခုနှစ်မှစ၍ တောင်သူများက လုပ်ကိုင်ခဲ့ခြင်းဖြစ်ကြောင်း စပါးအထွက်နှုန်းကောင်းသည့်အတွက်  ရွှေပေါ်ကျွန်းဆိုပြီးခေါ် ဆိုခြင်းဖြစ်ကြောင်း တောင်သူများက ဆိုသည်။
"""ကျွန်တော်တို့လယ်တွေပြန်ရဖို့ ၂၀၁၃ က စတင်လုပ်ဆောင်လာတယ်၊ကျွန်တော်တို့၂၀၁၄မှ လယ်လုပ်လို့ ၄၄၇၊၄၂၇နဲ့တရားစွဲခံရတယ်၊၂၀၁၅ခုနှစ် သြင်္ကန်မကျခင်မှာ ကျွန်တော်တို့ လာနေတယ်အိမ်တွေကို တဘက်ကမီးရှို့တာတွေဖျက်တာတွေလုပ်တယ်"" ဦးဝင်းမြင့်ကပြောသည်။"
"""ဧရာဝတီတိုင်းထဲမှာ သိမ်းဆည်းခံလယ်တွေအများကြီးပဲ၊ပြန်ပေးဖို့ကျတော့ ဥပဒေနဲ့လုပ်ဆောင်တာထပ် အဂတိလိုက်စားလုပ်တာတွေ၊အစိုးရသစ်မှာ လယ်ယာမြေဥပဒေတွေနဲ့အညီ လုပ်တောင်ပေးစေချင်တယ်""ဟု မြန်မာနိုင်ငံလုံးဆိုင်ရာ လူအခွင့်အရေးလှုပ်ရှားသူများကွန်ရက်မှ ဦးထွန်းထွန်းဦးက မဇ္ဈိမသို့ပြောသည်။"
ငပုတောမြို့နယ် မြစ်တရာချောင်းရေလျံကာ အိမ်ခြေ ၁၂၈လုံရေနစ်မြုပ်၊ ဒေသခံ ၆၀၃ဦးကို အရေးပေါ် ကယ်ဆယ်
By ဟိန်းကိုစိုး 
ရန်ကုန် (မဇ္ဈိမ) ။ ။ ဧရာဝတီတိုင်းဒေသကြီး၊ ငပုတောမြို့နယ်အတွင်းရှိ သင်းကျောင်းကျေးရွာအုပ်စုနှင့် ဝက်ကော်ရွာရှိ အိမ်ခြေ ၁၂၈လုံး မြစ်တစ်ရာချောင်း ရေလျံကာ နစ်မြုပ်ခဲ့သဖြင့် ဒေသခံ ၆၀၃ဦးကို အရေးပေါ်ကယ်ဆယ်ခဲ့ရသည်ဟု တိုင်းဒေသကြီးအစိုးရ အတွင်းရေးမှူး ဦးအေးကျော်က ဇွန်လ ၂၈ရက်တွင် မဇ္ဈိမကိုပြောသည်။
"""လူအသေအပျောက်မရှိပါဘူး။ ဒီရေကလည်း တက်တယ်၊ တောင်ကျရေရယ်ပေါင်းပြီး ရေကြီးတာ၊ အားလုံးကို ရွှေ့ပြောင်းကယ်ဆယ်ပြီး၊ မရမ်းကုန်းရွာက စာသင်ကျောင်းတွေ၊ ဘုန်းကြီးကျောင်းတွေမှာ ထားထားပါတယ်။ ကားလမ်းပေါ်ကို ၃ပေလောက်တက်တာ အခုတော့ ၁ပေလောက်ပြန်ကျနေပြီ"" ဟု ၎င်းကဆိုသည်။"
ငပုတောမြို့နယ် အတွင်းရှိ သင်းကျောင်းကျေးရွာ အုပ်စုမှ အိမ်ခြေ ၃၉လုံးနှင့် ဝက်ကော်ကျေးရွာမှ အိမ်ခြေ ၈၉လုံးတို့က နံနက် ၅နာရီခွဲတွင် မြစ်တစ်ရာချောင်းရိုးအတွင်း တောင်ကျရေနှင့် ပင်လယ်ဒီရေတို့ တစ်ပြိုင်နက် ကျဆင်းမှုကြောင့် ရေနစ်မြုပ်ခဲ့ခြင်းဖြစ်ကြောင်း ဧရာဝတီတိုင်းဒေသကြီး အစိုးရအဖွဲ့မှသိရသည်။
“တရုတ်ပြည်သူ့သမ္မတ မြန်မာနိုင်ငံ” ဟု ရှစ်တန်း  တိုင်းစစ်မေးခွန်းတွင် ဖေါ်ပြမေးခွန်းထုတ်
By မဇ္ဈိမ 
၂၀၁၅-၂၀၁၆ ပညာသင်နှစ် ရှစ်တန်းအတန်းတင် စာမေးပွဲအတွက် တိုင်းအဆင့် စစ်ဆေးသည့် ပထဝီဝင် ဘာသာရပ် မေးခွန်းတွင် “တရုတ်ပြည်သူ့ သမ္မတ မြန်မာနိုင်ငံ” ဟု သုံးနှုန်းမေးမြန်းထားသည်ကို တွေ့ရှိရသည်။
ဖေဖေါ်ဝါရီ ၁၈ ရက်က စစ်ဆေးသည့် ပထဝီဝင် မေးခွန်းအပိုင်း (က) မေးခွန်းအမှတ် (၂) မေးခွန်းအမှတ်ခွဲ (ဃ) တွင် “တရုတ်ပြည်သူ့ သမ္မတ မြန်မာနိုင်ငံတွင် နေထိုင်သူ အများစုမှာ (ထန်တရုတ်၊ ဗင်တရုတ်၊ ဟန်တရုတ်) တို့ဖြစ်သည်” ဟု မေးမြန်းထားခြင်းဖြစ်သည်။
မေးခွန်းအမှတ် (၂) သည် ကွက်လပ်ဖြည့်ရမည့် မေးခွန်းဖြစ်ပြီး အကြောင်းအရာ တစ်ခုအပေါ် အဖြေသုံးခု ပေးလျက် အမှန်တစ်ခုကို ဖြေဆိုရခြင်းဖြစ်သည်။ မေးခွန်းသည် “တရုတ်ပြည်သူ့ သမ္မတ မြန်မာနိုင်ငံတွင် နေထိုင်သူ အများစုမှာ (ထန်တရုတ်၊ ဗင်တရုတ်၊ ဟန်တရုတ်) တို့ဖြစ်သည်” ဟု မေးမြန်းထားခြင်းကြောင့် မည်သို့ ဖြေဆိုရမည်ကိုပင် ကျောင်းသားများ မသိရှိဘဲ ဖြစ်ခဲ့သည်။
မေးခွန်းအမှန် ဖြစ်သင့်သည်မှာ “တရုတ်ပြည်သူ့ သမ္မတ နိုင်ငံတွင်” ဟု ဖြစ်ရမည်ဖြစ်ကြောင်း ပဲခူးမြို့တွင် ကျူရှင်သင်ကြားပေးနေသည့် ဆရာ ဦးဝေလင်းက ပြောသည်။ မေးခွန်းများသည် ယခုမှ မဟုတ်ဘဲ လွန်ခဲ့သည့် နှစ်များတွင်လည်း မှားယွင်းမှုများ ရှိခဲ့သည်ဟုလည်းဆိုသည်။
၂၀၁၅-၂၀၁၆ ပညာသင်နှစ် ရှစ်တန်းအတန်းတင် စာမေးပွဲအတွက် မေးခွန်း အမှတ်စဉ် (၁) တွင် မှား၊ မှန် မေးခွန်း ငါးခု အမှတ်စဉ် (၂)တွင် အဖြေမှန်ရွေးသည့် မေးခွန်း ငါးခုနှင့် အမှတ်စဉ် (၃) တွင် ကွက်လပ်ဖြည့်ခြင်းနှင့် အမှတ်စဉ် (၅) တွင် ပေးထားသည့် မြေပုံကို လေ့လာလျက် မေးခွန်းများ ဖြေဆိုရခြင်းဖြစ်သည်။
သူရဦးရွှေမန်းပြည်သူများထံမှ အကြံဉာဏ်တောင်း
By မဇ္ဈိမ 
ရန်ကုန်၊ဖေဖော်ဝါရီ ၁၈ ။           ။ ပြည်သူ့လွှတ်တော် ဥပဒေရေးရာနှင့် အထူးကိစ္စရပ်များ လေ့လာဆန်းစစ်ရေးကော်မရှင် အနေဖြင့် နိုင်ငံနှင့်နိုင်ငံသားတို့၏ အကျိုးစီးပွား အတွက်ကိုသာ အဓိကထားဆောင်ရွက်သွားမည်ဖြစ်သဖြင့် ပြည်သူအားလုံးပါဝင်ပြီး အကြံဉာဏ်များပေးကြရန် ယင်းကော်မရှင် ဥက္ကဌ သူရဦးရွှေမန်းက တိုက်တွန်းထားလိုက်သည်။
ယခုအချိန်အခါနှင် အခြေအနေသည် ပါတီအဖွဲ့အစည်းအကျိုးနှင့် ကိုယ်ကျိုးစီးပွားထက် နိုင်ငံတော်နှင့် နိုင်ငံသားတို့၏ အကျိုးစီးပွားကို ဆောင်ရွက်ရမည့် အချိန်အခါလည်းဖြစ်နေကြောင်း သူရဦးရွှေမန်းက ဆိုသည်။
၂၀၁၆ခုနှစ် ဖေဖော်ဝါရီ ၅ရက်နေ့ကပြုလုပ်သည့် ပြည်သူ့လွှတ်တော်အစည်းအဝေးတွင် ဥပဒေရေးရာနှင့် အထူးကိစ္စရပ်များ လေ့လာဆန်းစစ်သုံးသပ်ရေးကော်မရှင်တစ်ရပ်ကို အဖွဲ့ဝင် ၂၃ဦးဖြင့် ဖွဲ့စည်းကား ကော်မရှင်ဥက္ကဌရာထူးကို သူရရွှေမန်းအား ပြည်သူ့လွှတ်တော် ဥက္ကဌ ဦးဝင်းမြင့်က တာဝန်ပေးအပ်ခဲ့ခြင်းဖြစ်သည်။
ယင်းကော်မရှင်သည်  ၂၀၁၂ ခုနှစ် ပြည်သူ့လွှတ်တော်ဆိုင်ရာ ဥပဒေပုဒ်မ ၂ ၊ ပုဒ်မခွဲ (ဇ) အရ ပြည်ထောင်စုအဆင့် အဖွဲ့ အစည်းဖြစ်ပြီး ကော်မရှင်၏ သက်တမ်းမှာ စဖွဲ့သည့်နေ့မှစ၍ တစ်နှစ်ဖြစ်ပြီး လုပ်ငန်းတာဝန်လိုအပ်ချက်အရ တစ်နှစ်ပြည့်ပြီးသော်လည်း သက်တမ်းတိုးခွင့်ရှိကာ အဖွင့်ဝင်များကိုလည်း သင့်လျော်သလို ပြင်ဆင်ဖွဲ့စည်းနိုင်သည်။
(က) တည်ဆဲဥပဒေများအား လေ့လာဆန်းစစ်သုံးသပ်ပြီး ပြင်ဆင်ရေး၊ပယ်ဖျက်ရေး၊အသစ်ပြဌာန်းနိုင်ရေးတို့ကို လွှတ်တော်ဥက္ကဌထံမှ တဆင့် လွှတ်တော်သို့ တင်ပြရမည်။
(ခ) အထူးကိစ္စရပ်များပေါ်ပေါက်လာပါက ၎င်းကိစ္စရပ်များအား ဥပဒေအမြင်နှင့် ယှဉ်၍ လေ့လာဆန်းစစ်သုံးသပ်ပြီး လွှတ်တော်ဥက္ကဌထံမှတဆင့် လွှတ်တော်သို့ အစီရင်ခံတင်ပြရပါတယ်။
(ဂ) လွှတ်တော်ဥက္ကဌက သတ်မှတ်ပေးသည့် လုပ်ငန်းတာဝန်များကို သတ်မှတ်ကာလအတွင်း ပြီးစီးအောင် ဆောင်ရွက် ရမည်။
(ဃ) လွှတ်တော်ဥက္ကဌက ကဏ္ဍအလိုက် သီးခြားသတ်မှတ်ပေးသည့် အထူးကိစ္စရပ်များအတွက် ကော်မရှင်အတွင်း တာဝန်ခွဲဝေသတ်မှတ်ဆောင်ရွက်ရမည်။
(င) လွှတ်တော်ဥက္ကဌက လုပ်ငန်းလိုအပ်ချက်အရ အကြံဉာဏ်တောင်းခံသည့်အခါ အကြံဉာဏ်ပေးရမည်။
ယင်းအပြင် ကော်မရှင်သည် လုပ်ငန်းနှင့် ပတ်သက်၍ ဆက်စပ်သက်ဆိုင်သည့် အဖွဲ့အစည်းမှ တာဝန်ရှိပုဂ္ဂိုလ်များအား ဖိတ်ကြား၍ မေးမြန်းဆွေးနွေးနိုင်သည်။
ကော်မရှင်အဖွဲ့ဝင်များသည် ဖွဲ့စည်းပုံအခြေခံဥပဒေနှင့် ပြည်သူ့လွှတ်တော်ဆိုင်ရာ ဥပဒေပါ ပြဌာန်းချက်များနှင့် မဆန့်ကျင်လျှင် လွတ်လပ်စွာ ပြောဆိုဆွေးနွေးခွင့်ရှိသည်။
မန်းရွှေစက်တော်ဖွင့်ပွဲနေ့တွင် ရေနစ်သေဆုံးမှုဖြစ်ပွားခဲ့ပြီး နောက်ရေကင်းလုံခြုံရေးတိုးမြှင့်
By ဒေါင်းလူ(မကွေး) 
မင်းဘူး  ၊ ဖေဖော်ဝါရီ   ၁၈ ။      ။ မြန်မာနိုင်ငံ၏ဒုတိယရက်အကြာရှည်ဆုံးကျင်းပသည့်မင်းဘူး-စကုမြို့နယ်၊ မန်းရွှေစက်တော်ဘုရားပွဲဖွင့်ပွဲနေ့တွင် မန်းချောင်းအတွင်း ရေနစ်သေဆုံးခဲ့သည့်အတွက်    ရေကင်းလုံခြုံရေးအစီအမံများချထား ပေးထားကြောင်း ရွှေစက်တော်ဘုရားဂေါပကအဖွဲ့မှ သိသည်။
စတင်ဖွင့်လှစ်ခဲ့သည့် ဖေဖော်ဝါရီ ၁၃ရက်နေ့တွင် မန်းချောင်းအတွင်းရေဆင်းချိုးရာမှ အမျိုးသား တစ်ဦး ရေနစ်သေဆုံးခဲ့သောကြောင့် လုံခြုံရေးအစီအမံများ ထပ်မံတိုးမြင့်ခြင်းဖြစ်သည်။
"ရွှေစက်တော်ဘုရားအား ရစ်ခွေစီးဆင်းနေသော မန်း ချောင်းအတွင်းရှိ ရေဝဲရှိသည့်နေရာ(၃)ခုအား ပွဲတော်မကျင်းပမီစဉ်ကပင် မြေဖို့ခြင်း၊ဝါးများကာရံခြင်း၊သတိပေး ဆိုင်းဘုတ်စိုက်ထူခြင်းများ   ဆောင်ရွက်ခဲ့ကြောင်း၊ပထမဆုံးရေနစ်သေဆုံးမှုဖြစ်ပွားပြီးနောက်တစ်နေ့ ဖေဖော်ဝါရီ ၁၄ ရက်နေ့တွင် ခြံစည်းရိုးများထပ်မံကာရံခြင်းနှင့်""အန္တရာယ်ရှိသည် ရေမကူးရ။"" စာတမ်းပါဆိုင်းဘုတ်များ အား စိုက်ထူထားကြောင်း သိရသည်။"
"""ရေနက်တဲ့နေရာတွေမှာ လုံခြုံရေးရဲတပ်ဖွဲ့ဝင်တွေ ၊ကြက်ခြေနီတပ်ဖွဲ့ဝင်တွေ၊ မီးသတ်တပ်ဖွဲ့ဝင်တွေနဲ့ ပူးပေါင်းပြီး ရေကင်းလုံခြုံရေးတွေ ချထားပေးတယ်။ ရေနက်တဲ့နေရာ၊တားမြစ်နေရာတွေမှာ   ရေမချိုးစေဖို့ ဟန်းစပီကာတွေနဲ့ လိုက်လံသတိပေးပြောဆိုနေတာတွေလည်း ရှိတယ်။""  ဟု မန်းရွှေစက်တော်ဂေါပကအဖွဲ့မှ စီမံအထွေထွေတာဝန် ခံ ဦးစိုးတင့်က ပြောသည်။"
လွှတ်တော်အမတ်တို့ကို သင်တန်းပေးမှုအပေါ် မဝေဖန်ဖို့ ပြည်ထောင်စုလွှတ်တော်ထုတ်ပြန်
By မင်းမင်း 
နေပြည်တော်(ဖေဖော်ဝါရီ ၁၈)။ ။ ပြည်ထောင်စုလွှတ်တော်အမတ်များအား ကုလသမဂ္ဂဖွံ့ဖြိုးမှုအစီအစဉ်(UNDP)နှင့် နိုင်ငံတကာပါလီမန်များအဖွဲ့(IPU)တို့ဦးဆောင်ကာ ငါးရက်ကြာသင်တန်းပို့ချနေမှုအပေါ် လူမှုကွန်ယက်အချို့တွင် ဝေဖန်ရေးသားနေမှုများသည် မလိုလားအပ်သော၊ အပြုသဘောမဆောင်သည့် ရေးသားဖော်ပြချက်များဖြစ်သည့်အတွက် ပြည်သူများသတိပြုဆင်ခြင်နိုင်ရန်ဟုဆိုကာ ပြည်ထောင်စုလွှတ်တော်ရုံးက သတင်းထုတ်ပြန်လိုက်သည်။
"""လွှတ်တော်ဆိုင်ရာလုပ်ငန်းများရှင်းလင်းဆွေးနွေးခြင်း အစီအစဉ်နှင့် စပ်လျဉ်း၍ သတင်းထုတ်ပြန်ခြင်း"" ဟူ၍ ခေါင်းစဉ်တပ်ထားသော ပြည်ထောင်စုလွှတ်တော်ရုံး၏ ဖေဖော်ဝါရီ ၁၈ရက်စွဲပါ ထုတ်ပြန်ချက်တွင် ""မလိုလားအပ်သော၊ အပြုသဘောမဆောင်သည့် ရေးသားဖော်ပြချက်များနှင့် စပ်လျဉ်း၍ ပြည်သူလူထုအနေဖြင့် သတိပြုဆင်ခြင်နိုင်ပါရန်"" ဟု ဖော်ပြထားသည်။"
လွှတ်တော်ဝင်းအတွင်းရှိ သဘင်ဆောင်တွင် ပြည်ထောင်စုလွှတ်တော်အမတ် ၄၆၅ဦးအား ကုလသမဂ္ဂဖွံ့ဖြိုးမှုအစီအစဉ်(UNDP)နှင့် နိုင်ငံတကာပါလီမန်များအဖွဲ့(IPU)တို့ဦးဆောင်ကာ ဖေဖော်ဝါရီ ၁၅ရက်ကစပြီး ငါးရက်ကြာသင်တန်းပို့ချနေမှုအပေါ် လူမှုကွန်ယက်စာမျက်နှာအချို့တွင် ရေးသားဖော်ပြမှုများသည် လွှတ်တော်များ၏ ဂုဏ်သိက္ခာ၊ နိုင်ငံတကာဆက်ဆံရေးနှင့် UNDP၊ IPUတို့ကို ထိခိုက်စေသည်ဟုဆိုကာ ပြည်ထောင်စုလွှတ်တော်ရုံးက သတင်းထုတ်ပြန်လိုက်ခြင်း ဖြစ်သည်။
"ဖေ့စ်ဘွတ်စာမျက်နှာတစ်ခုဖြစ်သည့် 7 Eleven Mediaတွင် “အချုပ်အခြာအာဏာစတင် ဆုံးရှုံးနေပြီ ဖြစ်တဲ့ မြန်မာပါလီမန်”ဟူ၍ ခေါင်းစဉ်တပ်ကာ ""လွှတ်တော်အစည်းအဝေးတွေကိုမျှော်လင့်တကြီးနဲ့ စောင့်နေကြချိန်မှာ နိုင်ငံအတွက် သိက္ခာကျစရာ ဖြစ်ရပ်တွေ ဖြစ်ပေါ်လာခဲ့ပါတယ်။ အဖြူကောင်တွေက မြန်မာတွေရဲ့ ပြည်ထောင်စုလွှတ်တော်ကြီးကိုသင်တန်းပို့ချကြတာမီဒီယာတွေကလည်းအမွှမ်းတွေတင်။ သြော်မြန်မာတွေ အချုပ်အခြာပျောက်သွားပြီဆိုတာတောင် မသိကြတော့အထိပါပဲ"" ၊ "" ပြည်ထောင်စုရဲ့ အမြင့်ဆုံးလွှတ်တော်ကြီးမှာအဖြူကောင်တွေ လတ်လျားလတ်လျားနဲ့ သွားလာနေကြတာ မြန်မာပါလီမန်လား၊ ပြည်ပသြဇာခံရုပ်သေးပါလီမန်လားထင်မှတ်မှားစရာ ဖြစ်နေပါတယ်"" စသဖြင့် ဖေဖော်ဝါရီ ၁၆ရက်က ရေးသားထားသည်ကို တွေ့ရသည်။"
"ပြည်ထောင်စုလွှတ်တော်ရုံးကမူ ""လူမှုကွန်ယက်အချို့တွင် အထက်ပါအစီအစဉ်ဆောင်ရွက်မှုနှင့် စပ်လျဉ်း၍ နိုင်ငံတော်နှင့် ဥပဒေပြုလွှတ်တော်များ၏ ဂုဏ်သိက္ခာ၊ နိုင်ငံတကာဆက်ဆံရေးနှင့် UNDP၊ IPUအပါအဝင် မိတ်ဖက်အဖွဲ့အစည်းများ၏ ပူးပေါင်းကူညီပံ့ပိုးမှုများကို ထိခိုက်စေသောအချက်များ၊ ပြည်သူများ အထင်အမြင်လွဲမှားစေနိုင်သည့် ထင်မြင်ယူဆချက်များကို ရေးသားဖော်ပြလျက်ရှိကြောင်း သိရှိရပါသည်"" ဟု  ထုတ်ပြန်ချက်တွင် ရေးသားထားသည်။"
"ပြည်ထောင်စုလွှတ်တော်ရုံး၏ ထုတ်ပြန်ချက်နှင့်ပတ်သက်ပြီး NLDပါတီ၏ ဗဟိုအလုပ်အမှုဆောင်ကော်မတီဝင် ဦးဝင်းထိန်က ""လွှတ်တော်က တည်တည်ကြည်ကြည်နဲ့ တုံ့ပြန်လိုက်တာပဲ။ အဲ့လိုပဲ ကျွန်တော်သဘောရတယ်"" ဟု ဖေဖော်ဝါရီ ၁၈ရက်တွင် ပြောသည်။"
UNDPနှင့် IPUတို့ ဦးဆောင်ပြုလုပ်သော ဒုတိယအကြိမ်ပြည်ထောင်စုလွှတ်တော်အမတ်များအား လွှတ်တော်ဆိုင်ရာလုပ်ငန်းများရှင်းလင်းဆွေးနွေးခြင်းအစီအစဉ်သည် လွှတ်တော်အမတ်တို့အား ဥပဒေပြုခြင်း၊ စောင့်ကြည့်လေ့လာခြင်းနှင့် အပြန်အလှန်ထိန်းကျောင်းခြင်းတို့ကို ဖွဲ့စည်းပုံအခြေခံဥပဒေ၊ လွှတ်တော်ဆိုင်ရာဥပဒေ၊ နည်းဥပဒေများနှင့်အညီဆောင်ရွက်နိုင်ရန် ရည်ရွယ်ပြုလုပ်ခြင်းဖြစ်ကြောင်းလည်း ပြည်ထောင်စုလွှတ်တော်ရုံးက သတင်းထုတ်ပြန်ထားသည်။
"""သင်တန်းဆိုပေမယ့် အပြန်အလှန်ဆွေးနွေးတဲ့သဘောပါ။ သူတို့ဆီက ဥပဒေပြုရေးအတွေ့အကြုံတွေကို အများကြီးလေ့လာခွင့်၊ သိခွင့်ရပါတယ်"" ဟု သင်တန်းတက်ရောက်နေသော လွှတ်တော်အမတ်တစ်ဦးက ဖေဖော်ဝါရီ ၁၇ရက်တွင် မဇ္ဈိမကို ပြောသည်။"
အဆိုပါ အစီအစဉ်တွင် နိုင်ငံတကာလွှတ်တော်အမတ်များက တက်ရောက်ကာ ဦးဆောင်ဆွေးနွေးလျက်ရှိပြီး ပြည်ထောင်စုလွှတ်တော်အမတ်များအနေဖြင့် နိုင်ငံတကာလွှတ်တော်အမတ်များ၏ လွှတ်တော်လုပ်ငန်းဆိုင်ရာ အတွေ့အကြုံများကို အချိန်တိုအတွင်း လေ့လာသိရှိခွင့်၊ ပါဝင်ဆွေးနွေးခွင့်ရရှိစေသည်ဟုလည်း ပြည်ထောင်စုလွှတ်တော်၏ ထုတ်ပြန်ချက်တွင် ဖော်ပြထားသေးသည်။
ငြိမ်းချမ်းရေးတည်ဆောက်ခြင်းဖိုရမ် သမ္မတရုံးတိုက်ရိုက်ညွန်ကြားချက်ကြောင့် ပြုလုပ်ခွင့်မရ
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၁၈။         ။ ကယားပြည်နယ် လွိုင်ကော်မြို့တွင် ဖေဖော်ဝါရီ ၁၈ ရက်မှ ၁၉ ရက်ထိ နှစ်ရက်တာကျင်းပရန် စီစဉ်ထား သည့် ငြိမ်းချမ်းရေးတည်ဆောက်ခြင်း ဖိုရမ်အားနိုင်ငံတော်သမ္မတရုံး တိုက်ရိုက်ညွန်ကြားချက် ဟုဆိုကာ ကျင်းပခွင့်ပိတ်ခံရကြောင်း စီစဉ်သူများကပြောကြားသည်။
''ကျွန်တော်ကိုခေါ်ပြီး သမ္မတရုံးကတိုက်ရိုက်ညွန်ကြားလို့ လုပ်ခွင့်မပြုနိုင်ဘူးလို့ပြောတယ်။ ဘာကြောင့်လဲတော့မပြောဘူး။ သမ္မတရုံးအမှတ်လဲမပြောဘူး။ ရုံးကခွင့်မပြုကြောင်းထုတ်တဲ့ စာပေးပါဆိုတော့လဲ မပေးနိုင်ဘူး။ နယ်လုံဝန်ကြီးကနေတဆင့် ခရိုင်အုပ်ချုပ်ရေးမှူးက တားတာပါ။'' ဟု ဖိုရမ်ကျင်းပရန် စီစဉ်သည့် ပညာရေးနှင့်ဖွံ့ဖြိုးရေးဖောင်ဒေးရှင်း (FED) တာဝန်ခံ ဦးဗညားက မဇ္ဈိမသို့ ပြောသည်။
ဖိုရမ်သို့ ဦးဆောင်ဆွေးနွေးသူအဖြစ် ဖိတ်ကြားခံရသည့် ကရင်နီပြည်လူငယ်များသမဂ္ဂမှ ကိုကျော်ထင်အောင်က ကျင်းပခွင့်ရရန် သတ်မှတ်လျှောက်ထားသည့် ပုံစံအတိုင်းလျှောက်ထားပြီး   မြန်မာငြိမ်းချမ်းရေးစင်တာ (MPC) မှ တစ်ဦးလာရောက်ဆွေးနွေးရန်ပြောထားကာ (MPC) အနေဖြင့် သဘောတူထားပြီးဖြစ်သည်ဟုပြောသည်။
''ပြည်နယ်ဝန်ကြီးချုပ် ကိုလဲဖိတ်ထားတယ်၊ ဖိတ်စာတွေလဲ အကုန်ဖိတ်ထားတယ်၊ (FED) ရုံးတာဝန်ခံ ကိုဗညား ကိုခေါ်ပြောတယ်။ သမ္မတရုံးကတိုက်ရိုက်ညွန်ကြားချက်ကြောင့်မကျင်းပဖြစ်တော့ဘူး ဆိုပြီး ဒီမနက် ပွဲတက် ရောက်လာတဲ့လူတွေကို ဆရာထူးချစ်နဲ့ ကိုဗညားကရှင်းပြတယ်။ ဦးဆောင် ဆွေးနွေးဖို့ ပြည်ထောင်စု ငြိမ်းချမ်းရေးဆွေးနွေးမှု ပူးတွဲကော်မတီ (UPDJC) ရဲ့အကြံပေး ကယားလူမျိုးစုဒီမိုကရေစီပါတီ ဥက္ကဋ္ဌဆရာဒယ်နီယယ်နဲ့ မြို့နယ် (၇) မြို့နယ်က တက်ရောက်လာတဲ့ ကိုယ်စားလှယ် တစ်ရာကျော်ပြန်သွားရတယ်။'' ဟု၎င်းကဆိုသည်။
ပညာရေးနှင့်ဖွံ့ဖြိုးရေးဖောင်ဒေးရှင်းသည် ကယားပြည်နယ်အတွင်း ငြိမ်းချမ်းရေးတည်ဆောက်ခြင်း ဆိုင်ရာ လူထုပညာပေးလုပ်ငန်းများ ညှိနှိုင်းဆွေးနွေးပွဲလုပ်ငန်းများ ဆောင်ရွက်ခဲ့ပြီး ထိုလုပ်ငန်းများမှ ဆွေးနွေးအကြံပြုချက်များစုစည်းပြီး နှစ်ရက်တာဖိုရမ်တစ်ရပ်ကျင်းပရန်စီစဉ်ထားခြင်းကို နိုင်ငံတော် သမ္မတရုံးတိုက်ရိုက်ညွှန်ကြားချက်ကြောင့်ဖျက်သိမ်းလိုက်ကြောင်း ယနေ့ အသိပေးစာ တစ်စောင် ထုတ်ပြန်ခဲ့သည်။
ယင်းကိစ္စနှင့်ပတ်သက်၍ နိုင်ငံတော်သမ္မတရုံးညွှန်ကြားရေးမှူး ဦးဇော်ဌေးထံသို့ အကြိမ်ကြိမ် ဆက်သွယ်သော်လည်း ပြန်လည်ဖြေကြားခြင်းမရှိပေ။
သေနတ်ထိမှန်သေဆုံးခဲ့သည့် ဒေါ်ခင်ဝင်းအမှုမှန်ပေါ်ပေါက်ရေး ဆန္ဒပြသူ သုံးဦးကိုတရားစွဲခံရ
By မျိုးသူအောင် 
ရန်ကုန်၊ ဖေဖေါ်ဝါရီ ၁၈ ။           ။ လက်ပံတောင်းတောင် ကြေးနီစီမံကိန်းပဋိက္ခတွင် ဒေသခံ ဒေါ်ခင်ဝင်း သေနတ်ထိမှန်သေဆုံးသွားသည့်အတွက် အ မှုမှန်ပေါ်ပေါက်ရေး ဆန္ဒပြမှုဖြင့် (ဗကသ) ကျောင်းသားခေါင်းဆောင် ကိုကျော်ကိုကို အပါအဝင်သုံးဦးကို လှိုင် မြို့နယ်တရားရုံးတွင် ပုဒ်မ(၁၈)ဖြင့် အမှုဖွင့် တရားဆွဲဆိုလိုက်ကြောင်း သိရသည်။
ကိုကျော်ကိုကို၊ ကိုနန္ဒစစ်အောင်နှင့် ကိုတင်ထွဋ်ပိုင်တို့အား ၂၀၁၄ခုနှစ် ဒီဇင်ဘာ ၂၅ ရက်နေ့က ဒေါ်ခင် ဝင်း သေဆုံးမှုအား အမှုမှန်ပေါ်ပေါက်ရန် အင်းယားကန်ဘောင် ဆန္ဒပြမှုတွင် ပါဝင်ပတ်သက်မှု ရှိသည်ဟု ဆိုကာ လှိုင်မြို့နယ် တရား ရုံးတွင် ၂၀၁၆ခုနှစ် ဖေဖေါ်ဝါရီ ၁၈ ရက်နေ့က ရုံးတင်တရားစွဲဆိုခြင်းဖြစ်သည်
အဆိုပါ ဆန္ဒပြမှုသည် အရပ်ဖက်အဖွဲ့အစည်းများက ဦးဆောင်ပြုလုပ်ခြင်း ဖြစ်ပြီး ၎င်းတို့ ဦးဆောင်ပြု လုပ်ခြင်း မဟုတ်ကြောင်း ဗမာနိုင်ငံလုံးဆိုင်ရာ ကျောင်းသားသမဂ္ဂများအဖွဲ့ချုပ်မှ ကိုနန္ဒစစ်အောင်က ဖေဖေါ်ဝါရီ ၁၈ ရက်နေ့ လှိုင်မြို့နယ် တရားရုံးသို့ ရုံးထုတ်လာစဉ် ပြောသည်။
""" ဒီဘက်ခေတ်နိုင်ငံရေးမှာ ဘယ်သူတွေက ဦးဆောင်တယ်။ ဘယ်နေ့ ဘယ်ရက် ဘယ်နေရာ ကိုလာခဲ့ကြပါ ဆိုတာ အွန်လိုင်းပေါ်မှာ တင်ထားပြီးသားဗျာ။ အဲ့ကြားထဲကမှ ကျွန်တော်တို့ကိုဆွဲတယ်ဆိုတာ မရိုးသားမှုပဲဗျ။ ကျွန်တော်တို့ကိုအငြိုးထားမှုပဲ"" ဟု ကိုနန္ဒစစ်အောင်က ပြောသည်။"
"""ကျောင်းသားတွေအပေါ်မှာ နှစ်ဟောင်းနှစ်ဆွေးက အမှုတွေဟာတွေကို ရုံးတင်ပြီး အမှုဖွင့်နေတာ မကောင်း တော့ဘူးဗျ။ ရှေ့နေတွေအတွက်လည်းမကောင်းဘူး။ အဲတော့ အမှုတွေ ပလဗွနဲ့   နောက်အစိုးရအတွက် လက် ဆောင်ထားခဲ့တော့မှာလားလို့ မေးရတော့မလိုပဲဗျ""ဟု ကျောင်းသားများ၏ ရှေ့နေ ဦးရောဘတ်ဆန်း အောင် က ပြောသည်။"
၂၀၁၄ခုနှစ် ဒီဇင်ဘာ ၂၂ ရက်တွင် လက်ပံတောင်းတောင် ကြေးနီစီမံကိန်း ဧရိယာအတွင်းရှိ လျော်ကြေးရယူ ထားခြင်း မရှိသည့် လယ်ယာမြေများပေါ်တွင် ဝမ်ပေါင်ကုမ္ပဏီက ခြံစည်းရိုးခတ်သည့် အတွက် လုံခြုံရေးရယူ နေသည့် ရဲတပ်ဖွဲ့ဝင်များနှင့် ဒေသခံများအကြား ပဋိပေက္ခ ဖြစ်ပွားခဲ့ကာ ရဲတပ်ဖွဲ့မှ သေနတ်ဖြင့် ပစ်ခတ် မှု ကြောင့် ဒေသခံ ဒေါ်ခင်ဝင်း၏ ဦးခေါင်းအား သေနတ်ထိမှန်ကာ   သေဆုံးခဲ့ခြင်း ဖြစ်သည်။
တပ်မတော်သင်တန်းသားအချင်းချင်းပြင်းထန်စွာ အပြစ်ပေးမှုကို တပ်စည်းမျဉ်းဥပဒေဖြင့် အရေးယူမည်
By မျိုးသူအောင် 
ရန်ကုန်၊ ဖေဖော်ဝါရီ ၁၈ ။           ။ လူမှုကွန်ရက်တွင်ပျံ့နှံ့ခဲ့သော တပ်မတော် သင်တန်းကျောင်း တစ်ခု၌ သင်တန်းသား အချင်းချင်း ပြင်းထန်စွာ အပြစ်ပေးမှုကို တပ် စည်းမျဉ်း ဥပဒေနှင့် အရေးယူသွားမည်ဖြစ်ကြောင်း တပ်မတော်ပိုင် မြဝတီ သတင်းမီဒီယာမှတဆင့် တရားဝင်ထုတ်ပြန်သည်။
အဖြစ်မှန်သိရှိရန်အတွက် သက်ဆိုင်ရာ တပ်မတော် သင်တန်းကျောင်းသို့ ဒုတိယတပ်မတော် လေ့ကျင့်ရေး အရာ ရှိချုပ် ဦးစီးသော စုံစမ်း စစ်ဆေးရေးအဖွဲ့ သွားရောက် စစ်ဆေးခဲ့ရာ   ဖြစ်စဉ်မှန်ကန်ကြောင်း တွေ့ရှိရသဖြင့် ဖြစ်စဉ်တွင် ပါဝင်သူများနှင့် တာဝန်ရှိသူများကို တပ်မတော်၏ စည်းမျဉ်း ဥပဒေများနှင့်အညီ အရေးယူဆောင် ရွက်သွားမည်ဖြစ်ကြောင်း သိရသည်။
စစ်စည်းကမ်းသည် တပ်မတော်၏ အသက်သွေး ကြောဖြစ်သဖြင့် စစ်စည်းကမ်းနှင့် ပတ်သက်ပြီး လိုက်နာ လုပ်ဆောင်ရမည့် တပ်မတော် အက်ဥပဒေ၊ နည်းဥပဒေများ၊ အမိန့်နှင့်   ညွှန်ကြားချက်များ ကိုလည်း   တိကျစွာ ပြဋ္ဌာန်း သတ်မှတ် ထားရှိပြီးဖြစ်သည့်အပြင် တပ်မတော်အနေဖြင့် တပ်တွင်းစည်းလုံး ညီညွတ်မှုအတွက် အုပ် ချုပ်မှုညီညွတ် မျှတစေရေးကိုလည်း အလေးထား   ဆောင်ရွက်လျက်ရှိကြောင်း တပ်မတော်ပိုင် သတင်းမီဒီယာက ဖော်ပြထားသည်။
ဧရာဝတီမြစ် နတ်စင်ကျောက်-ညောင်ရင်းရေလမ်း မြစ်ကြမ်းပြင်အောက်ရှိ သဲကျောက်များ အရေးပေါ်ဖယ်ရှား
By အောင်ကိုဦး 
မန္တလေး၊ဖေဖော်ဝါရီ ၁၈ ။              ။ မန္တလေးတိုင်းဒေသကြီး၊ ငါးဇွန် မြိုနယ်၊ရွာသစ်ကျေးရွာ အနီး ဧရာဝတီမြစ် နတ်စင်ကျောက်-ညောင်ရင်း ရေလမ်းတွင်မြစ်အောက်ကြမ်းပြင်မှသဲကျောက်များ ကို အရေးပေါ်ဖယ်ရှားနေကြောင်း ရေအရင်း အမြစ်နှင့် မြစ်ချောင်းများဖွံ့ဖြိုးတိုးတက်ရေး ဦးစီး ဌာန(မန္တလေး)မှ ညွှန်ကြားရေးမှူး ဦးဝင်းလှိုင်က ပြောသည်။
"""နတ်စင်ကျောက်ရေလမ်းမှာ သုံးနေရာလောက်က ရေအနည်းဆုံးအချိန်မှာ ရေမျက်နှာပြင်အောက် ၄ပေ လောက်မှာ ကျောက်တွေရှိနေတယ်။ခုတ်မောင်းသွားလာတဲ့ ကုန်တင်သဘောၤတွေအတွက် အန္တရာယ် ရှိနိုင်လို့ အရေးပေါ်ဖယ်ရှားတာပါ။ လက်ရှိလုပ်နေတာက ရေမျက်နှာပြင်အောက် ၅ပေမှာ ရှိတဲ့ ကျောက်တွေ ဖယ်ရှား နေတယ်။နောက်ထပ် ၃ပေလောက်က ကျောက်တွေ ဖယ်ရှားဖို့ နှစ်နေရာ ကျန်သေးတယ်။""ဟု ရေအရင်း အမြစ်နှင့် မြစ်ချောင်းများဖွံံ့ဖြိုးတိုးတက်ရေးဦးစီးဌာန(အထက်မြန်မာပြည်) ညွန်ကြားရေးမှူး ဦးဝင်းလှိုင်က ပြောသည်။"
ရေယာဉ်များခုတ်မောင်းသွားလာရန် မြင်းမူဘက်မှ ရေလမ်း ကြောင်းပေး ထားရပြီး ရေလမ်းကြောင်းမှာ လုံလောက်သည့် ရေအနက်မရှိကြောင်း၊ ကျောက်ဆောင်များရှိနေသောကြောင့်ရေအနက် ၉ပေခန့်ထိ ဆက်လက်ဖေါ် ထုတ်သွား မည်ဖြစ် ရာ လုပ်ငန်းပြီးစီးပါက ကုန်တင်သဘောၤများမှာ စိတ်ကြိုက်မောင်းနှင်နိုင်တာ့မည်ဖြစ်သည်။
NLD အစိုးရကို ဗန်းပြကာတိုက်ပွဲများ ဖန်တီးလာမည်ကို တိုင်းရင်သားလက်နက်ကိုင်အဖွဲ့များ စိုးရိမ်
By ဖနိဒါ 
ချင်းမိုင်၊ဖေဖော်ဝါရီ ၁၈။       ။ အစိုးရဘက်မှ လုပ်ဆောင်နေသော တစ်နိုင်ငံလုံး အပစ်အခတ် ရပ်စဲရေးလုပ်ငန်းစဉ်သည် တိုင်းရင်းသား လက်နက်ကိုင် အဖွဲ့အစည်းများအကြား အကျပ်အတည်းဖြစ်စေပြီး အမျိုးသားဒီမိုကရေစီ အဖွဲ့ချုပ်(NLD) အစိုးရကို ဗန်းပြကာ မြန်မာ့တပ်မတော်အနေဖြင့် တိုက်ပွဲများ ဖန်တီးလာမည်ကို စိုးရိမ်ကြောင်း ညီညွတ်သော တိုင်းရင်းသာလူမျိုးများ ဖက်ဒရယ်ကောင်စီ(UNFC)က  ဒုတိယဥက္ကဌ နိုင်ဟံသာက ပြောသည်။
ထိုင်းနိုင်ငံ ချင်းမိုင်မြို့တွင် ဖေဖော်ဝါရီလ ၁၈ ရက်က စတင်ကျင်းပသော ပထမနေ့ UNFC ၏ အရေးပေါ် အစည်းအဝေးတွင် နိုင်ဟံသာက သတင်းထောက်များအား ပြောဆိုခဲ့ခြင်း ဖြစ်သည်။
“အန်အယ်ဒီအစိုးရတက်လာရင် အများစုကလက်ခံတဲ့ အစိုးရ ဖြစ်တယ်။ အဲဒီအစိုးရကို သူတို့ဗန်းပြပြီးတော့ စစ်ရေးမှာ သူတို့ လိုချင်တဲ့ ပုံစံလုပ်နေမယ်ဆိုတာ ဒါကလည်း ကျနော်တို့ အခက်အခဲဘဲ ဆိုတဲ့အမြင်မျိုးရှိတယ်”ဟု နိုင်ဟံသာ        က ပြောသည်။
လက်ရှိ နိုင်ငံရေး အခြေအနေများကို ပြန်လည် သုံးသပ်၍ တက်လာမည့် အစိုးရသစ်နှင့် တွေ့ဆုံ ဆွေးနွေးနိုင်ရေးအတွက် ကြိုဆင်ပြင်ဆင်ထားခြင်း ဖြစ်သလို၊ ယင်းအစိုးရသစ်နှင့် နိုင်ငံရေး တွေ့ဆုံဆွေးနွေးရန်အတွက် UNFC အဖွဲ့ဝင်များအား ပြင်ဆင် ဖွဲ့စည်းသွားမည် ဖြစ်ကြောင်း နိုင်ဟံသာက ပြောသည်။
လက်ရှိ တိုင်းရင်းသားလက်နက်ကိုင် တော်လှန်ရေး အဖွဲ့အစည်း အသီးသီး၏ အကျပ်အတည်း ဖြစ်နေသည့် အချိန်ဖြစ်၍ ယခု အစည်းအဝေးမှ အဖြေကောင်းများ ရရှိရေးအတွက် လေးလေးနက်နက် ဆွေးနွေးကြပါရန် အစည်းအဝေး အဖွင့်မိန့်ခွန်းတွင် UNFC ဥက္ကဌ ဗိုလ်ချုပ်ကြီး အင်ဘန်လက ထည့်သွင်းတိုက်တွန်းပြောဆိုခဲ့သည်။
ပြီးခဲ့သည့် ၂၀၁၅ ခုနှစ် ဒီဇင်ဘာလက ကျင်းပသော UNFC မျက်နှာစုံညီ အစည်းအဝေးတွင် အစိုရသစ်နှင့် နိုင်ငံရေးဆိုင်ရာ ဆွေးနွေးရန်အတွက်UNFC ဒုဥက္ကဌ နိုင်ဟံသာခေါင်းဆောင်သော အဖွ့ဲ့ဝင် ၉ ဦးပါ “နိုင်ငံရေးဆိုင်ရာ ညှိနှိုင်းဖြေရှင်းရေး ကော်မတီ”ကိုလည်း ပြန်လည် ပြင်ဆင်ဖွဲ့စည်းမည် ဖြစ်ကြောင်း သိရသည်။
အစိုးရ၊ လွှတ်တော်နှင့် တပ်မတော်တို့ ပူးပေါင်းရန် တပ်မတော်နေ့ ဦးတည်ချက်အဖြစ် ဖေါ်ပြ
By မဇ္ဈိမ 
မတ်လ ၂၇ ရက်တွင် ကျရောက်မည့် ၇၁ နှစ်မြောက် တပ်မတော်နေ့ ဦးတည်ချက်များကို တပ်မတော်ပိုင် သတင်းစာဖြစ်သော မြဝတီက ဖေါ်ပြရာတွင် တိုင်းပြည် ဖွံ့ဖြိုးရေးနှင့် စည်းလုံးညီညွတ်ရေးအတွက် အစိုးရ၊ လွှတ်တော်၊ တပ်မတော်နှင့် ပြည်သူတို့ ပူးပေါင်းဆောင်ရွက်ရန် ဦးတည်ချက်တစ်ရပ်အဖြစ် ဖေါ်ပြသည်။
နိုင်ငံသည် တည်ငြိမ်အေးချမ်းချမ်းရေးနှင့် စည်းလုံးညီညွတ်ရေးအတွက် လိုအပ်ချက်အဖြစ် ဖေါ်ညွှန်းထားပြီး “နိုင်ငံတော်၏ ပကတိ လိုအပ်ချက်ဖြစ်သော တည်ငြိမ်အေးချမ်းရေး၊ စည်းလုံးညီညွတ်ရေးနှင့် ဖွံ့ဖြိုးတိုးတက်ရေး ရရှိအောင် ဆောင်ရွက်ရာတွင် အစိုးရ၊ လွှတ်တော်၊ တပ်မတော်နှင့် တိုင်းရင်းသား ပြည်သူအားလုံး ပူးပေါင်းဆောင်ရွက်ရေး” ဟူသည့် ဦးတည်ချက်ကို ဖေါ်ပြထားခြင်းဖြစ်သည်။
တပ်မတော်၏ ဦးတည်ချက်ဖြစ်သော ပူးပေါင်းဆောင်ရွက်မည်ဟူသည့် အဖွဲ့အစည်းနှစ်ရပ်တွင် အစိုးရနှင့် လွှတ်တော်တို့ ပါဝင်နေသည်ဖြစ်ရာ ၂၀၁၅ နိုဝင်ဘာ ရွေးကောက်ပွဲ ရလဒ်အရ သမ္မတ နှစ်ဦးအပါအဝင် အစိုးရတစ်ရပ်နှင့် လွှတ်တော်တို့ကို အမျိုးသား ဒီမိုကရေစီအဖွဲ့ချုပ်က ဦးဆောင်ဖွဲ့စည်းခွင့်ရရှိထားသည်။
အလားတူ ငြိမ်းချမ်းရေးနှင့် ပတ်သက်၍ တပ်မတော်၏ ဦးတည်ချက်ကို ဖေါ်ပြရာတွင် “တစ်နိုင်ငံလုံး ပစ်ခတ် တိုက်ခိုက်မှု ရပ်စဲပြီး ရေရှည် တည်တံ့သည့် စစ်မှန်သော ထာဝရ ငြိမ်းချမ်းရေး ရရှိအောင် ဆောင်ရွက်ရန် တပ်မတော်နှင့် တိုင်းရင်းသား ပြည်သူအားလုံး လက်တွဲပူးပေါင်းဆောင်ရွက်ရေး” ဟု ဖေါ်ပြထားသည်။
တပ်မတော်သည် ဒို့တာဝန် အရေးသုံးပါးကို ဖွဲ့စည်းပုံ အခြေခံဥပဒေနှင့်အညီ ကာကွယ်စောင့်ရှောက်ရန် ဦးတည်ထားပြီး အချုပ်အခြာအာဏာကို ကာကွယ်နိုင်မည့် စွမ်းရည်ထက်မြက်သည့် တပ်မတော် တည်ဆောက်ရန်လည်း ဦးတည်ထားသည်။
ပြီးခဲ့သည့်နှစ် ၂၀၁၅ ခုနှစ်၏ တပ်မတော်နေ့ ဦးတည်ချက် အမှတ်စဉ် (၂) တွင် နိုင်ငံ၏ အမျိုးသား နိုင်ငံရေး ဦးဆောင်မှုတွင် ပါဝင် ထမ်းဆောင်မည်ဟု ဖေါ်ပြထားခြင်းကြောင့် ၂၀၁၆ ခုနှစ် တပ်မတော်နေ့ ဦးတည်ချက်နှင့် အနည်းငယ် ကွဲပြားသွားသည်ကို တွေ့ရသည်။
“ဖွဲ့စည်းပုံ အခြေခံ ဥပဒေနှင့်အညီ နိုင်ငံတော်၏ အမျိုးသား နိုင်ငံရေး ဦးဆောင်မှု အခန်းကဏ္ဍတွင် တိုင်းရင်းသား ပြည်သူတို့နှင့်အတူ လက်တွဲ၍ စစ်မှန်သော မျိုးချစ်စိတ်ဓာတ်ဖြစ်သည့် ပြည်ထောင်စု စိတ်ဓာတ်ဖြင့် ပါဝင်ထမ်းဆောင်ရေး” ဟု ၂၀၁၅ ခုနှစ်၏ တပ်မတော်နေ့ ဦးတည်ချက်တွင် ဖေါ်ပြသည်။
အလားတူ ၂၀၁၅ ခုနှစ် တပ်မတော်နေ့ ဦးတည်ချက် အမှတ် (၃) တွင် “ပြည်တွင်း၊ပြည်ပ အဖျက်သမားများ၏ အန္တရာယ်မှန်သမျှကို နိုင်ငံတော်စွမ်းအား၊ ပြည်သူ့စွမ်းအား၊ တပ်မတော် စွမ်းအား တို့ဖြင့် ပူးပေါင်း ကာကွယ် တိုက်ဖျက်ရေး” ဟူသည့် အချက်လည်း ပါဝင်ခဲ့သည်။
မြန်မာ့မီးရထားမှ ဝန်ဆောင်မှုပိုကောင်းအောင်ပြုလုပ်မည်
By ရှုမဝအောင် 
ရန်ကုန်၊ဖေဖော်ဝါရီ ၁၉ ။             ။ အများပြည်သူ သယ်ယူပို့ဆောင်ရေးစနစ်ဖြစ်သည့် မြို့ပတ်မီးရထား သယ်ယူပို့ဆောင်ရေးစနစ်ကို ပြည်သူများက အသုံးပြုပိုများလာသည့် အတွက်ကြောင့်ယခုထက် ပိုကောင်းသည့် ဝန်ဆောင်မှုများဖြစ်အောင်လုပ်ဆောင်သွား မည်ဖြစ်ကြောင်း မြန်မာ့မီးရထားလုပ်ငန်း၏ရန်ကုန်တိုင်းဒေသကြီးမန်နေဂျာ ဦးကျော်စိုးလင်းက ပြောသည်။
"""ကျတော်တို့ ရထားပို့ဆောင်ရေးကဈေးသက်သက်သာသာနဲ့ လူများများကိုသယ်ပို့တဲ့ စနစ်ဖြစ်တာပေါ့နော် ဒါကြောင့်မို့ကျတော်တို့ ကျတော်တို့ ခရီးသွားပြည်သူတွေအတွက် အင်မတန်မှ အသုံးတည့်တဲ့ စနစ်ဖြစ်တာပေါ့နော် ဒါကြောင့် ကျတော်တို့ကရထားပေါ်ကိုခရီးသည်များများစီးနင်းလာဖို့ ကြိုးစားဆောင်ရွက်နေရတာဖြစ်ပါတယ်။""၎င်းကဆိုသည်။"
ယာဉ်ကြောပိတ်ဆို့မှုကို တဖက်တလမ်းက ဖြေရှင်းပေးသည့်အနေဖြင့် အများပြည်သူသုံးသယ်ယူ ပို့ဆောင်ရေးစနစ်ကို ရေရှည်ဆောင်ရွက်သွားမည်ဖြစ်သည်ဟု ဦးကျော်စိုးလင်းက ထပ်လောင်းပြောကြား သည်။
"""ဘာတွေပြောင်းလဲလဲဆိုတော့ ကျတော်တို့ ရထားစီးတဲ့ တောက်လျှောက် ထူးထူးခြားခြားပြောင်းလဲလာတော့မရှိပါဘူး၊ ဒါပေမယ့် တွဲအသစ်တွေတော့ ချိန်းတာပေါ့နော်၊အရင်တုန်းက ဆိုသင်္ဃန်းကျွန်း ဘက်ရထားဆိုတွဲတွေက ဟောင်းတယ်ပေါ့နော် အခုနောက်ပိုင်းတော့ သူတို့တွဲအသစ်လေးတွေ ချိန်းပေးပါတယ်။""ဟု မြို့ပတ်ရထားပုံမှန်စီးနင်းသည့် ကုမ္ပဏီ ဝန်ထမ်းဖြစ်သူ မအိချယ်ရီအောင် ကပြော သည်။"
၂၀၁၅ခုနှစ်တွင် ယာဉ်ကြောများသိသိသာသာပိတ်လာသည့် အတွက် ရုံးချိန်နောက်ကျမှုများဖြစ်လာကြောင်း၊ ယင်းအတွက်ကြောင့် ချိန်ထိုးတွက်ဆမှုများအရ ရထားစီး၍ ရုံလာခြင်းမှာ အဆင်ပြေ သည့်အတွက် ရထားပြောင်းစီးခဲ့ကြောင်း ကုမ္ပဏီဝန်ထမ်းတစ်ဦးဖြစ်သည့် ကိုစိုးသန်း ကပြောသည်။
လက်ရှိရန်ကုန်မြို့လူဦးရေ၏ ၂၅ ရာခိုင်နှုန်းခန့်က မြို့ပတ်နှင့် ဆင်ခြေဖုန်းကိုပြေးဆွဲနေသည့် မီးရထားစနစ်ကို အသုံးပြုနေပြီး နေ့စဉ်ခရီးသည် ခုနှစ်သောင်းသုံးထောင်လောက်ခန့်ရှိသည်ဟု  မြန်မာ့ မီးရထား၏ အချက်အလက်များအရသိရသည်။
စစ်မှုထမ်းဟောင်းများအတွက် ကရုဏာကမ္ဘာဘိုးဘွားရိပ်သာအား ဗိုလ်ချုပ်မှူးကြီး စစ်ဆေး
By မဇ္ဈိမ 
ဖေဖော်ဝါရီလ ၁၉ ရက် ။              ။ အငြိမ်းစားတပ်မတော်သားများနှင့် ကျဆုံးသွားသော စစ်သည်များ၏ ကျန်ရစ်သူ မိသားစုများအား ကြည့်ရှု စောင့်ရှောက်ရန် ရည်ရွယ်ပြီး နေပြည်တော်၌ ဆောက်လုပ်နေသည့် ကရုဏာကမ္ဘာ ဘိုးဘွားရိပ်သာသို့ ဗိုလ်ချုပ်မှူးကြီး မင်းအောင်လှိုင် သွားရောက်ကြည့်ရှုခဲ့သည်။
ဖေဖော်ဝါရီ ၁၈ ရက်နေ့ နံနက်က တပ်မတော် ကာကွယ်ရေး ဦးစီးချုပ်နှင့်အတူ ဒုတိယ တပ်မတော် ကာကွယ်ရေး ဦးစီးချုပ် ကာကွယ်ရေး ဦးစီးချုပ် (ကြည်း)၊ ကာကွယ်ရေး ဦးစီးချုပ်ရုံး (ကြည်း) မှ အရာရှိကြီးများ၊ နေပြည်တော်တိုင်း စစ်ဌာနချုပ် တိုင်းမှူးတို့လည်း ရောက်ရှိသွားကြခြင်းဖြစ်သည်။
ကရုဏာကမ္ဘာ ဘိုးဘွားရိပ်သာ စောင့်ရှောက်ရေး ဗဟိုအဖွဲ့ ဥက္ကဋ္ဌ ဖြစ်သူ ဒုတိယ ဗိုလ်ချုပ်ကြီး ထွန်းကြည် (အငြိမ်းစား) နှင့် စစ်အင်ဂျင်နီယာ ညွှန်ကြားရေးမှူးရုံးမှ ဒုတိယ ညွှန်ကြားရေးမှူး ဗိုလ်မှူးကြီး အောင်မြိုင်တို့က ဗိုလ်ချုပ်မှူးကြီးနှင့် အဖွဲ့အား အဆောက်အဦများ ဆောက်လုပ်နေမှုနှင့် နေထိုင်စားသောက်ရေး အစီအစဉ်များကို ရှင်းလင်းတင်ပြကြသည်။
ရိပ်သာတွင် နေထိုင်မည့် ဘိုးဘွားများအတွက် လူနာတင်ယာဉ်၊ ဆရာဝန်၊ သူနာပြုများနှင့် ဆေးဝါးများ လည်း ဖြည့်ဆည်း ဆောင်ရွက်ပေးမည်ဖြစ်သည်။
ဒက္ခိဏသီရိမြို့နယ်တွင် တည်ဆောက်နေသည့် ကရုဏာကမ္ဘာ ဘိုးဘွားရိပ်သာ စီမံကိန်းကို ၂ဝ၁၅ ခု၊ အောက်တိုဘာ ၂၇ ရက်တွင် စတင်ဆောင်ရွက်ခဲ့ပြီး ယနေ့အထိ စီမံကိန်း၏ ထက်ဝက်ခန့် ပြီးစီးနေပြီဟု တပ်မတော်ပိုင် မြဝတီသတင်းက ဖော်ပြသည်။
စစ်သည်များသည် တိုင်းပြည်အတွက် ပေးဆပ်ခဲ့ရသဖြင့် ၎င်းတို့အား ကြည့်ရှုရန် ဥပဒေအရ ပြဌာန်းပြီး ဆောင်ရွက်နေခြင်းဖြစ်ကြောင်း ယခင်နှစ် ဒီဇင်ဘာအတွင်း ပြုလုပ်ခဲ့သည့် ကရုဏာကမ္ဘာ စစ်မှုထမ်းဟောင်းဘိုးဘွားရိပ်သာ ဆောက်လုပ်ရန် ဒုတိယအကြိမ် အလှူငွေပေးအပ်ပွဲ၌ ဗိုလ်ချုပ်မှူးကြီးက ပြောကြားခဲ့သည်။
အလားတူ ရန်ကုန်နှင့် မန္တလေးမြို့များတွင်လည်း ဆက်လက်တည်ဆောက်သွားမည်ဖြစ်ပြီး၊ စစ်မှုထမ်းဟောင်းအိမ်ရာများကိုလည်း ဆောင်ရွက်ပေးနေသည်ဟု သိရသည်။
စစ်မှုထမ်းဟောင်းများ၏ နေထိုင်ရေးသာမက ပညာရေး၊ ကျန်းမာရေးနှင့်ပတ်သက်ပြီး တပ်မတော် သက်သာချောင်ချိရေးရန်ပုံငွေ၊ မြန်မာစီးပွားရေးကော်ပိုရေးရှင်းနှင့် မြန်မာ့စီးပွားရေးဦးပိုင်လီမိတက်တို့၏ အမြတ်ငွေများမှ အသုံးပြုနေသည်ဟုလည်း ဒုတိယအကြိမ် အလှူငွေပေးအပ်ပွဲ အခမ်းအနား၌ ဗိုလ်ချုပ်မှူးကြီးက ပြောဆိုခဲ့သည်။
ပတ်(စ်) ပို့ရှိသည့် ပြည်ပရောက်နိုင်ငံသားများသာ မဲပေးနိုင်မည်ဟု ကော်မရှင်ဆို
By ဟိန်းကိုစိုး 
ရန်ကုန် (မဇ္ဈိမ) ။ ။ နိုင်ငံကူးလက်မှတ်(ပတ်(စ်) ပို့) ရှိသည့် ပြည်ပရောက်မြန်မာနိုင်ငံသားများ  ၂၀၁၅ခုနှစ် ရွေးကောက်ပွဲတွင် မဲပေးနိုင်မည်ဟု ပြည်ထောင်စုရွေးကောက်ပွဲ ကော်မရှင် ပြောရေးဆိုခွင့်ရှိသူ ဦးလှမောင်ချိုက မဇ္ဈိမကို ပြောသည်။
"""နိုင်ငံကူးလက်မှတ်ရှိသူအားလုံးက သက်ဆိုင်ရာ သံရုံးတွေမှာ ရွေးကောက်ပွဲရက်ကြေငြာတဲ့နေ့ကစပြီး ပုံစံ ၁၅ ဖြည့်ပြီး မဲပေးနိုင်ပြီ။ သူတို့တွေထဲ မဲပေးနိုင်တဲ့သူတွေက ဘယ်လောက်အရေအတွက် ဘယ်လောက်က မဲပေးမလဲဆိုတာတော့မသိ နိုင်ဘူး"" ဟု ၎င်းကဆိုသည်။"
မြို့နယ်ရွေးကောက်ပွဲကော်မရှင်အဖွဲ့သည် အစိုးရ၏ ခွင့်ပြုချက်ဖြင့် နိုင်ငံပြင်ပတွင် ရောက်ရှိနေသူများအနက် ဆန္ဒမဲပေးခွင့်ရှိသူများအတွက် ကြိုတင်ဆန္ဒမဲလက်မှတ်များကို ကော်မရှင်သို့ ပေးပိုပရမည်ဟု ရွေးကောက်ပွဲ နည်းဥပဒေ ၅၈(က)(၂) တွင်ဖော်ပြပါရှိသည်။
နိုင်ငံပြင်ပရောက် မဲဆန္ဒရှင်များသည် မဲပေးနိုင်ရန်အတွက် မိမိတို့ထွက်ခွာခဲ့သည့် မြို့နယ်များ၏ မဲစာရင်းတွင် ပါဝင်ရန်လည်း လိုအပ်ပြီး မဲစာရင်းအတွင်း ပါဝင်သူများသာ မဲပေးနိုင်ခွင့်ရှိသည်ဟု ပြည်ထောင်စုရွေးကောက်ပွဲ ကော်မရှင် ပြောခွင့်ရအဖွဲ့ဝင် ဦးလှမောင်ချိုက ပြောသည်။
ပြည်ပရောက်မြန်မာနိုင်ငံသား အားလုံးမဲပေးနိုင်ရေး ဆောင်ရွက်ပေးရန် ပြည်ထောင်စုရွေးကောက်ပွဲကော်မရှင် က နိုင်ငံတစ်ကာရှိ မြန်မာသံရုံးများသို့ အကြောင်းကြားထားပြီး ၎င်းတို့ မဲပေးနိုင်ရေးအတွက် ဖြည့်သွင်းရမည့် ပုံစံ ၁၅ (ကြိုတင်မဲထည့်သွင်းရန် ဖြည့်သည့် ပုံစံ) ကို သံရုံးအသီးသီးသို့ ဖြန့်ဝေထားသည်ဟု ပြည်ထောင်စု ရွေးကောက်ပွဲ ကော်မရှင်မှသိရသည်။
နိုင်ငံခြားသို့ ပြောင်းရွှေ့ရောက်ရှိနေသည့် အိမ်ထောင်စုဝင်ပေါင်း ၂သန်းခန့်ရှိကြောင်း၂၀၁၄ခုနှစ် မတ်လတွင် ကောက်ယူခဲ့သည့် သန်းခေါင်စာရင်းရလဒ်ကို ၂၀၁၅ခုနှစ် မေလကုန်က ထုတ်ပြန်ခဲ့သည်။ ၎င်းတို့၏ ၇၀ ရာခိုင်နှုန်းသည် ထိုင်းနိုင်ငံတွင်ရှိပြီး ကျန် ၃၀ရာခိုင်နှုန်းသည် မလေးရှားနှင့် အခြားနိုင်ငံများတွင် ပျံနံှ့ရောက်ရှိ နေသည်ဟု ဖော်ပြပါရှိထားသည်။ ယင်း ၂သန်းခန့်တွင် အသက် ၁၅နှစ်မှ ၃၉နှစ်ရှိသူ ၁ ဒဿမ ၇သန်းထိ ပါရှိနေသည်။
သီဟို၌စီမံကိန်းမြေသိမ်းပြဿနာ တိုင်းဒေသကြီးအစိုးရအဖွဲ့ ဆုံးဖြတ်ချက် မလိုက်နာသည့် လုပ်ငန်းရှင်များကို လုပ်ပိုင်ခွင့်ပြန်သိမ်းမည်
By စည်သူမောင်မောင် 
ပုသိမ်၊ဖေဖော်ဝါရီ ၁၉ ။          ။ ကန်ကြီးထောင့်မြို့၊ နနွင်းဂရက်ကျေးရွာအုပ်စု၊ တောင်ယာကုန်းကျေးရွာတွင် သီဟို၌စီမံကိန်းအတွက် သိမ်းဆည်းထားသည့် မြေပြဿနာအား တိုင်းဒေသကြီးအစိုးရအဖွဲ့ ဆုံးဖြတ်ချက်မလိုက်နာသည့် လုပ်ငန်းရှင်များကို လုပ်ပိုင်ခွင့်လက်မှတ်များပြန်သိမ်းပြီး ဥပဒေကြောင်းအရ ဆောင်ရွက်သွားရမည်ဖြစ်ကြောင်း ကန်ကြီးထောင့်မြို့နယ်အုပ်ချုပ်ရေးမှူးဦးကိုကိုလတ်က မဇ္ဈိမသို့ပြောသည်။
"""အခု တိုင်းအစိုးရအဖွဲ့ဆုံးဖြတ်ချက်ကိုလက်ခံရင် လုပ်ပိုင်ခွင့်ပြန်လျှောက်ခိုင်းပြီးလုပ်ပိုင်ခွင့်ချပေးသွားမှာပါ၊တိုင်းအစိုးရအဖွဲ့ ဆုံးဖြတ်ချက်မလိုက်နာရင် လုပ်ပိုင်ခွင့် လက်မှတ်တွေပြန်သိမ်းသွားပြီး၊ ဥပဒေကြောင်းအရ ဆောင်ရွက်သွားပေါ့၊အဲဒီလို ဆောင်ရွက်ရင် တရားဥပဒေစိုးမိုးရေးရပ်ရွာအေးချမ်းသာယာရေးအတွက် မလိုလားအပ်တဲ့ပြဿနာတွေမဖြစ်အောင် ဒေသန္တာအုပ်ချုပ်းရေးအတွက် တားမြစ်အမိန့်တွေထုတ်ပြန်သွားမှာပါ""ဟု ကန်ကြီးထောင်မြို့နယ်အုပ်ချုပ်ရေးမှူးဦးကိုကိုလတ်မှ မဇ္ဈိမသို့ပြောသည်။"
စီမံကိန်းလုပ်ပိုင်ခွင့်ရ လုပ်ငန်းရှင် ၁၆ဦးတွင် တချို့မှာ ဒေသခံများဖြင့် သဘောတူညီမှု၇ယူကာ  ဧကခွဲဝေ၍ရကြောင်း၊တချို့ မှာ တိုင်းအစိုးရအဖွဲ့ဆုံးဖြတ်ချက်မလိုက်နာသူများ လည်းရှိနေသည့်အတွက် မလိုက်နာသူများကို လုပ်ပိုင်ခွင့်ကိုပြန်သိမ်းရန် ဆက်လက်တင်ပြသွားမည်ဖြစ်ကြောင်း ဦးကိုကိုလတ်က ပြောသည်။
တိုင်းဒေသကြီး အစိုးရအဖွဲ့ဆုံးဖြတ်ချက်အရ တောင်သူများနှင့် လုပ်ငန်းရှင်များမြေခွဲဝေယူရန်ဆုံးဖြတ်ချက် ချထားသော်လည်း လုပ်ငန်းရှင်တချို့မှာ မြေမစွန့်နိုင်ဘဲ တစ်ဧကကျပ် ၅သိန်းသာ ပေးနိုင်ကြောင်း ပြောဆိုထားသည်။
"""ကျွန်မတို့က အခုအချိန်ကျမှတော့ မြေအကုန်ပြန်ယူမယ်၊တိုင်းအစိုးရအဖွဲ့ဆုံးဖြတ်ချက်ကို ကျွန်မတို့တောင်သဘောတူနိုင်သေးတာ သူတို့သဘောတူဘူးဆိုတော့မတရားဘူး၊ကျွန်မတို့တောင်သူတွေ စိုက်ထားတယ် ဝါးတွေပဲခုတ်ရောင်းနေတာ ဘာမှမလုပ်ဘူး""ဟု တောင်ယာမြေသိမ်းဆည်းခံရသူဒေါ်ဆွေတင်မှ မဇ္ဈိမသို့ပြောသည်။"
လစာ လေးသိန်းအထက် ဝင်ငွေရှိသူများ အခွန်ဆောင်ရတော့မည်
By မဇ္ဈိမ 
ပြည်တွင်း အခွန်များဦးစီးဌာန၏ ဖေဖေါ်ဝါရီ ၁၉ ရက် အသိပေး ရှင်းလင်းချက်အရ တစ်လဝင်ငွေ လေးသိန်းအထက် ရရှိသူများ အခွန်ဆောင်ရတော့မည်ဖြစ်သည်။ ၂၀၁၆ ခုနှစ် ပြည်ထောင်စု၏ အခွန်အကောက် ဥပဒေအရ အခွန်ကောက်ခံမှုသည် ဧပြီလ ၁ ရက်တွင် စတင်မည် ဖြစ်သည်။
ပြည်တွင်းအခွန် ဦးစီးဌာန၏ ဖေါ်ပြချက်တွင် တစ်နှစ်အတွင်း ဝင်ငွေ ၄၈ သိန်းနှင့်အထက် ရရှိပါက အခွန်ဆောင်ရမည် ဖြစ်ခြင်းကြောင့် တစ်လ လေးသိန်းအထက် ဝင်ငွေရှိသူများ အခွန်ဆောင်ရမည့် သဘောဖြစ်သည်။
"လေးသိန်းအထက် ရရှိသူ တစ်ဦးသည် တစ်နှစ်အတွက် အခွန် ၁၄,၀၀၀၀ ပေးဆောင်ရမည်ဖြစ်ပြီး တစ်လအတွက် အခွန်ငွေ ၁၁,၀၀၀ ကျော် ကျသင့်မည်ဖြစ်သည်။ အခွန်ကို ကျသင့်ငွေကို လစာ ထုတ်ပေးသူမှ ဖြတ်တောက် ခုနှိမ်ထားပြီး လစာ ထုတ်ပေးရမည်ဟုလည်း ပြည်တွင်း အခွန်များ ဦးစီးဌာနက ဆိုသည်။"
ATM ကဒ်အတုဖြင့်ငွေထုတ်သည့် ဘူဂေးရီးယာနိုင်ငံသားအမှု တရားလိုပြသက်သေစစ်
By မျိုးသူအောင် 
ရန်ကုန်၊ဖေဖေါ်ဝါရီ ၁၉ ။            ။ ATM စက်များတွင် ကဒ်အတုဖြင့် ငွေထုတ်ယူခဲ့သည့် ဘူဂေးရီးယားနိုင်ငံသားအမှုတွင် တရားလိုပြ သက်သေ နှစ်ဦးဖြစ်သည့် ကမာရွတ်မြို့နယ် လဝက ဦးစီးမှူး ဦးမိုးသူနှင့် ကမ္ဘောဇဘဏ် ATM ကဒ် ဌာန မန်နေဂျာ ဦးအောင်ပြည့်တို့ကို ဖေဖေါ်ဝါရီ ၁၉ ရက်နေ့က ကမာရွတ်တရားရုံး၌ စတင်စစ်ဆေးခဲ့ကြောင်း သိရသည်။
လဝက တိုင်းဦးစီးဌာနမှ ၂၀၁၅ခုနှစ် ဒီဇင်ဘာ ၁၁ ရက်နေ့တွင် သတင်းပေးလာသည့်အတွက် စုံစမ်းစစ်ဆေးရာတွင် ဘူဂေးရီးယားနိုင်ငံသားသည် မြန်မာနိုင်ငံတွင် နေထိုင်ခွင့် သက် တမ်းမှာ ယင်းနှစ် နိုဝင်ဘာ ၂ ရက်နေ့၌ပင် ကုန်ဆုံးနေပြီဖြစ်သဖြင့် ၁၉၄၇ ခုနှစ် လူဝင်မှုကြီးကြပ်ရေး လတ်တလော အက် ဥပဒေအရ အမှုဖွင့်တိုင်ကြားခဲ့ခြင်း ဖြစ်ကြောင်း ကမာရွတ်မြို့နယ် လဝက ဦးစီးမှူး ဦးမိုး သူက တရားရုံးတွင် ထွက်ဆိုခဲ့သည်။
""" ငွေထုတ်တာ မထုတ်တာ နဲ့ ပတ်သက်လို့ ဘယ်လိုပဲ ဖြစ်ဖြစ် သူ့ရဲ့ ဗီဇာ သက်တမ်းကုန်နေတဲ့အတွက် ကျွန် တော်တို့ လဝက အက်နဲ့ကတော့ ညိနေပါတယ်""ဟု ကမာရွတ်မြို့နယ် လဝက ဦးစီးမှူး ဦးမိုးသူက တရားရုံးတွင် ထွက်ဆိုသွားသည်ကိုတွေ့ရသည်။"
ယင်းအမှုနှင့် ပတ်သက်၍ ယခုအကြိမ် ရုံးထုတ်ခြင်းမှာ (၆) ကြိမ်ဖြစ်ပြီး ဘာသာစကားအခက်အခဲကြောင့် ယခု အကြိမ်မှသာ တရားလိုပြသက်သေများကို စတင် စစ်ဆေးနိုင်ခြင်းဖြစ်သည်။
ဖေဖေါ်ဝါရီ ၅ ရက်နေ့က ရန်ကုန်တိုင်း ကမာရွတ်မြို့နယ် တရားရုံးတွင် (၅)ကြိမ်မြောက်ရုံးထုတ်စစ်ဆေးခဲ့ပြီး ဘာသာစကား အခက်အခဲကြောင့် အင်္ဂလိပ်ဘာသာ စကားပြန်လျောက်ထားခြင်းကို မြို့နယ်တရားသူကြီးက လက်ခံခဲ့ခြင်း ဖြစ်သည်။
စီးပွားရေးအရ ငွေပေးချေမှုမှာ ဒစ်ဂျစ်တယ်စနစ် ပြီပြင်လာဖို့ အချိန် ၃နှစ်မှ ၅နှစ်အတွင်း ကြာဦးမည်
By အောင်သူရ 
မြန်မာနိုင်ငံရဲ့ ဆက်သွယ်ရေးကဏ္ဍတိုးတက်လာတဲ့ အခြေအနေမှာ ဒီဂျစ်တယ်စီးပွားရေးတွေ ဖွံ့ဖြိုးဖို့တော့ လိုအပ်လာနေပါတယ်။ တစ်ချိန်တည်းမှာပဲ အွန်လိုင်းစီးပွားရေးလုပ်ငန်းတွေအတွက်   ငွေပေးချေနိုင်တဲ့ ဒီဂျစ်တယ် ငွေပေးချေကဒ်တွေရဲ့ကဏ္ဍလည်း တစ်ဖြည်းဖြည်းနဲ့ ဖွံ့ဖြိုးလာနေပါတယ်။
Smart ဖုန်းတစ်လုံးဟာကိုယ်ပိုင်ပိုက်ဆံအိတ်တစ်လုံးဖြစ်လာနေပါပြီ
လွန်ခဲ့တဲ့ အချိန် ၃ နှစ်ကာလလောက်ကနေစပြီး မြန်မာနိုင်ငံရဲ့ ဆက်သွယ်ရေးကဏ္ဍနဲ့ မိုဘိုင်းဖုန်းအသုံးပြုမှုတွေက တိုးတက်လာသလို တစ်ချိန်တည်းမှာပဲ မိုဘိုင်းအင်တာနက်အသုံးပြုမှုတွေ တွင်ကျယ်လာတာကြောင့် အွန်လိုင်းကနေ စီးပွားရေးလုပ်ကိုင်သူတွေ၊ Facebook လိုမျိုး လူမှုကွန်ရက်စာမျက်နှာတွေကနေ မိမိကုမ္ပဏီကိုကြော်ငြာတာမျိုးတွေ ပြုလုပ်လာကြပါတယ်။
ဒီအတွက် ဘဏ်လုပ်ငန်းတွေနဲ့ ချိတ်ဆက်ပြီးငွေပေးချေတဲ့ ဒီဂျစ်တယ်ကဒ်တွေ ကိုအသုံးပြုလာရတာတွေလည်း ရှိလာနေပါတယ်။ ဆိုတော့.. ဆက်သွယ်ရေးကဏ္ဍဖွံ့ဖြိုးလာမှုက မြန်မာနိုင်ငံရဲ့ ဒီဂျစ်တယ်စီးပွားရေးကို အထောက်အကူပြုသွားနိုင်မလားဆိုတာ စိတ်ဝင်စားဖို့ကောင်းနေပါတယ်။
ဒီလိုဈေးဆိုင်ကြီးတွေမှာ ဒီဂျစ်တယ်ငွေပေးချေကဒ်တွေနဲ့ ဈေးလာဝယ်သူတွေ ရှိပေမယ့် သိပ်ပြီးများတာတော့ မဟုတ်ပါဘူး။
ဆိုင်ရဲ့မှတ်တမ်းအရဆိုရင် ဒီဂျစ်တယ်ကဒ်နဲ့ ဒီမှာဈေးလာဝယ်သူက တစ်နေ့ကို တစ်ဒါဇင်နီးပါးလောက်ပဲရှိတယ်လို့ သိရပါတယ်။ ဈေးဝယ်သူအများစုက ငွေသားကိုအသုံးပြုနေတုန်းပါ။ မြန်မာနိုင်ငံရဲ့ ဆက်သွယ်ရေးကဏ္ဍက လူအတော်များများနဲ့ သက်ဆိုင်လာတယ် ဆိုပေမယ့် ဒီအပေါ်မှာတစ်ကိုယ်ရေသုံးအပြင် စီးပွားရေးအရအသုံးပြုတာတွေက နည်းနေပါသေးတယ်။
"e bill, e ticket စတာတွေ လုပ်ကိုင်နေတဲ့ 2C2P Co.Ltd ရဲ့ Founder & CEO ဦးအောင်ကျော်မိုးက ""ကဒ်ကို ပြန်ပြောရရင် အခုသုံးစွဲသူ ၁.၂ သန်းက ATM က ငွေထုတ်တဲ့အဆင့်ပဲရှိသေးတယ်။ စားသောက်ဆိုင်နဲ့ စတိုးဆိုင်မှာသုံးတာက ရှားသေးတယ်၊ e-commerce မှာသုံးတာကပိုတောင်ရှားသေးတယ်။"" လို့ မှတ်ချက်ပြုပါတယ်။"
"မြန်မာနိုင်ငံထုတ်ကုန်ပစ္စည်းတွေကို ပြည်တွင်းနဲ့ နိုင်ငံတကာဈေးကွက် ချိတ်ဆက်ပေးနေတဲ့ ကုန်စည်ရောင်းဝယ်ရေး ပလက်ဖောင်းတစ်ခုကို တည်ထောင်လုပ်ကိုင်နေသူတစ်ဦးဖြစ်တဲ့ BaganTrade.comရဲ့ အုပ်ချုပ်မှု ဒါရိုက်တာ ဦးပြည့်ဖြိုးပိုင်ကလည်း ""စီးပွားရေးသုံးတာကအင်တာနေရှယ်ကနေ ကျွန်တော်ဝယ်ထားတဲ့ Visa cardနဲ့ Master Card ကိုတော့ ကျွန်တော် စီးပွားရေးသုံးတယ်၊ ကျွန်တော်တို့က online marketing လုပ်နေတော့ Facebook marketing လုပ်တယ်၊ Facebookingလုပ်တဲ့နေရာမှာ ကျွန်တော်တို့ရဲ့စီးပွားရေးကို marketing လုပ်တာရှိသလို..မြန်မာနိုင်ငံမှာရှိတဲ့ တစ်ခြားလုပ်ငန်းတွေကို Facebook ကနေ marketing လုပ်ပေးတာရှိတယ်"" လို့ ပြောပါတယ်။"
မြန်မာ့စီးပွားရေးဖွံ့ဖြိုးတိုးတက်မှုက သူရဲ့ ငွေသားအခြေခံစီးပွားရေးကိုဘဏ္ဍာရေးဝန်ဆောင်မှုကနေ ပြန်လည်စတင်ဖို့ ချိန်ခွင်လျှာညှိနေပါတယ်။ ဒီအတွက် ဘဏ္ဍာရေးဆိုင်ရာ အခြေခံအဆောက်အဦး   ပြင်ဆင်တာတွေကို အရေးတကြီး လုပ်ကိုင်လာနေကြပါတယ်။
ကမ္ဘာ့ရတနာအများပိုင်ဘဏ်လုပ်ငန်းကတော့ ATM ငွေထုတ်စက်တွေ တည်ထောင်ဖို့ ဒီဂျစ်တယ်ငွေသားပေးချေမှုကဒ်စနစ်တွေ စတင်ဖို့ အားယူနေဆဲအချိန် မှာပဲရှိနေပါတယ်။ သူတို့ပူပန်တာကအင်တာနက်ကွန်ရက်အားနက်ချက်ကိုပါ။
"""ကျွန်တော်တို့က Infrastructure မကောင်းပဲနဲ့ ထုတ်လိုက်ပြန်ရင် customer တွေကို ကျွန်တော်တို့မရှင်းပေးနိုင်ဘူး၊အဲဒိတော့ Infrastructure ကိုအကောင်းဆုံးတည်ဆောက်မယ်၊ ပြီးပြီဆိုတော့မှ ဒီကောင်ကိုအကောင်းဆုံးထုတ်မယ်။"" ကမ္ဘာ့ရတနာဘဏ်လီမိတက်၏ Chief of Technical Officer ဦးခင်မောင်ဦးက ပြောပါတယ်။"
မိုဘိုင်းအင်တာနက်စနစ်ကို အသုံးပြုလာနိုင်တဲ့အခြေအနေမှာ ATM စက်တစ်လုံးတည်ထောင်ဖို့ ကုန်ကျစားရိတ်က ၁၀ဒေါ်လာအောက်ပဲ ရှိတော့တာပါ။
“ကျွန်တော့်မိတ်ဆွေတစ်ယောက်က ဘဏ်မှာလုပ်တုန်းကဆိုရင် သူပြောတယ်။ မိုဘိုင်းအင်တာနက်မရခင်တုန်းက ATMစက်တစ်လုံးထောင်ဖို့ဆိုရင် ဂြိုဟ်တုကနေတစ်ဆင့် ချိတ်ဆက်ရတယ်၊ အဲတော့ တစ်လကို ATM ထောင်ခက ဆက်သွယ်ရေးစားရိတ်ကြီးပဲ ဒေါ်လာတစ်ထောင်လောက်ပေးရတယ်” လို့ 2C2P Co.Ltd မှ Founder & CEO ဦးအောင်ကျော်မိုးက ပြောပါတယ်။
ဒီဂျစ်တယ်ကဒ်တွေကနေငွေပေးချေတဲ့စနစ် ပိုပြီးတွင်ကျယ်လာဖို့ အင်တာနက်စနစ်ကောင်းအပြင် ကြားခံဝန်ဆောင် မှုပေးနိုင်မယ့် ကုမ္ပဏီတွေရဲ့ လုပ်ငန်းစွမ်းဆောင်နိုင်စွမ်းတွေ ရှိရမှာဖြစ်သလို စနစ်ကိုပံ့ပိုးပေးနိုင်မယ့် နည်းပညာကောင်းတွေလည်း တစ်ဘက်မှာလိုအပ်နေပြန်ပါတယ်။
နိုင်ငံတကာကနေ မြန်မာပြည်ဈေးကွက်ထဲကိုရောက်နေကြပြီဖြစ်တဲ့ Visa နဲ့ Master ကဒ်တွေနဲ့အတူ မြန်မာနိုင်ငံရဲ့ ပြည်တွင်းသုံးငွေပေးချေစနစ်ဖြစ်တဲ့ Myanmar Pay Union ကဒ်တွေဟာဆိုရင်လည် လူအတော်များများရဲ့ လက်ထဲကို ရောက်ရှိအသုံးပြုသွားနိုင်ဖို့နဲ့ ကျေးလက်ဒေသတွေအထိပါ ကျယ်ပြန့်သွားနိုင်ဖို့ကအရှိန်ယူနေတုန်းကာလမှာပဲရှိနေပါ   သေးတယ်၊ လောလောဆယ်တော့ ဒီကဒ်တွေကို ATM စက်တွေကနေပဲငွေထုတ်တာလောက်မှာပဲအသုံးပြုနေကြပါတယ်။
“တရုတ်ပြည်သူ့ သမ္မတ မြန်မာနိုင်ငံ” ဟု မေးခွန်းထုတ်မှု နိုင်ငံရေးနှင့် မသက်ဆိုင် အဆင်မြင့် အရာရှိကိုယ်တိုင် စစ်ဆေးနေဟု ဖြေရှင်း
By ဟိန်းကိုစိုး 
ရန်ကုန်၊ ဖေဖော်ဝါရီ ၁၉ ။ ။ ပဲခူးတိုင်းအဆင့် အဌမတန်းစာမေးပွဲတွင် မေးမြန်းသည့် မေးခွန်းမှစကားလုံးမှားယွင်းမှုသည် နိုင်ငံရေးရည်ရွယ်ချက်ဖြင့် မှားယွင်းမှုမဟုတ်ဘဲ၊ ဖြေရှင်းနိုင်ရေးကို အဆင့်မြင့်အရာရှိတစ်ဦးဖြင့် စစ်ဆေးနေစဲသာရှိသည်ဟု အခြေခံပညာဦးစီးဌာနမှ ဒုညွှန်မှူး အဆင့်ရှိသူ တစ်ဦးက ဖေဖော်ဝါရီ ၁၉ရက်တွင် မဇ္ဈိမသို့ပြောသည်။
၂၀၁၅-၂၀၁၆ ပညာသင်နှစ် ရှစ်တန်းအတန်းတင် စာမေးပွဲအတွက် တိုင်းအဆင့် စစ်ဆေးသည့် ပထဝီဝင် ဘာသာရပ် မေးခွန်းတွင် “တရုတ်ပြည်သူ့ သမ္မတ မြန်မာနိုင်ငံ” ဟု သုံးနှုန်းမေးမြန်းခဲ့သည်။
ဖေဖေါ်ဝါရီ ၁၈ ရက်က စစ်ဆေးသည့် ပထဝီဝင် မေးခွန်းအပိုင်း (က) မေးခွန်းအမှတ် (၂) မေးခွန်းအမှတ်ခွဲ (ဃ) တွင် “တရုတ်ပြည်သူ့ သမ္မတ မြန်မာနိုင်ငံတွင် နေထိုင်သူ အများစုမှာ (ထန်တရုတ်၊ ဗင်တရုတ်၊ ဟန်တ ရုတ်) တို့ဖြစ်သည်” ဟု မေးမြန်းထားခြင်းလည်းဖြစ်သည်။
"ယင်း ဒုညွှန်မှူးအဆင့်ရှိသူက ""တရုတ်ပြည်သူ့သမ္မတမြန်မာနိုင်ငံဆိုပြီးမှားတာက မေးခွန်းထုတ်တဲ့ လုပ်ငန်းအရ ဆိုရင် စာရေးထုတ်တယ်၊ စားရေးပေးလိုက်တုန်းကလည်း အမှန်ပဲ၊ အဲဒါပြီးတော့ ကွန်ပျူတာစီတယ်။ ပြီးရင်ပြန် စစ်တယ်၊ ကွန်ပျူတာစီတဲ့သူက မှားတယ်လို့ ပြောလို့မရဘူး။ အဲဒီတော့ဖြစ်စဉ်တစ်ခုလုံးကို စစ်ဆေးနေတုန်း၊ ဘယ်သူ့ကြောင့်မှားလည်းဆိုတာ မဆုံးဖြတ်နိုင်သေးဘူး။"" ဟု ဆိုသည်။"
လက်ရှိတွင် မေးခွန်းပါစကားလုံးမှားယွင်းမှုနှင့် ပတ်သက်ပြီး နိုင်ငံရေးပယောဂများနှင့် ဆက်စပ်မှုများရှိသည်ဟု ဝေဖန်နေမှုများအပေါ် ၎င်းတို့အနေဖြင့်ဖြေရှင်းမည် မဟုတ်သော်လည်း သာမန်မှားယွင်းခြင်းသာဖြစ်ပြီး၊ ယင်းကိစ္စကို အစိုးရအဖွဲ့နှင့် ဝန်ကြီးရုံးတို့၏ ညွှန်ကြားချက်အတိုင်း စုံစမ်းစစ်ဆေးလျက်ရှိသည်ဟုလည်း ၎င်းကပြောသည်။
မေးခွန်းမှ စကားလုံးမှားယွင်းမှုနှင့် ပတ်သက်ပြီး ပဲခူးတိုင်းအခြေခံပညာဦးစီးဌာနမှ တိုင်းတာဝန်ရှိသူများကို ဦးစီးကာ စိစစ်၊ စစ်ဆေးမှုများကိုပြုလုပ်ခိုင်းထားပြီး တိကျသည့် အဖြေများကို မရရှိသေးကြောင်း မေးခွန်း မှားယွင်းမှု နှင့်ပက်သက်ပြီး အခြေခံပညာဦးစီးဌာနမှ ပြောရေးဆိုခွင့်ရှိသူဟု သတ်မှတ်ပေးထားသူ ညွှန်ကြားရေးမှူး ဦးညွှန့်စိုးက မဇ္ဈိမသို့ပြောသည်။
"""မီဒီယာတွေက ကိုယ့်ကျင့်ဝတ်နဲ့ကိုယ် မသေချာတဲ့သတင်းတွေကို လျောက်မရေးသင့်ဘူး။ သေချာပြီဆိုမှ ရေးသင့်တယ်။ အခုဟာက စစ်ဆေးခိုင်းထားတုန်းပဲရှိသေးတယ်။"" ဟု ၎င်းကဆိုသည်။"
၂၀၁၄- ၂၀၁၅ ပညာသင်နှစ်မှ စတင်ကာအဌမတန်းကို တိုင်းအဆင့်အခြေခံပညာဦးစီးဌာနာလည်းကောင်း၊ စတုတ္ထတန်းကို ခရိုင်အဆင့် အခြေခံပညာ ဦးစီးဌာနက လည်ကောင်း အသီးသီးမေးခွန်းထုတ် စစ်ဆေးခြင်းနေ ခြင်းဖြစ်သည်။
ဦးသိန်းစိန်အစိုးရ လက်ထက် ကလေးသူငယ်အခွင့်အရေးလုပ်ငန်းဖော်ဆောင်မှု နောက်ဆက်တွဲစာချုပ်ထိုးခြင်းသာရှိဟုဆို
By ဟိန်းကိုစိုး 
ရန်ကုန် (မဇ္ဈိမ) ။ ။ ဦးသိန်းစိန်းအစိုးရက ကလေးသူငယ် အခွင့်အရေးနှင့် ပတ်သက်ပြီး ကလေးသူငယ်ဆိုင်ရာ အခွင့်အရေးစာချုပ်၏ နောက်ဆက်တွဲ CRC –Convention on the Rights of the Child (OP-SC) စာချုပ် တစ်ခုသာ လက်မှတ် ထိုးနိုင်ခဲ့သည်ဟု လူ့အခွင့်အရေးလုပ်ဆောင်နေသည့် Equality Myanmar ၏ အမှုဆောင်ဒါရိုက်တာ ဦးအောင်မျိုးမင်းက ဇွန်လ ၂၈ရက်တွင် မဇ္ဈိမကို ပြောသည်။
“ကလေးတွေနဲ့ ပက်သက်ပြီးတော့ စာချုပ်ထိုးထားတယ်ပဲ သိတယ်၊ ဘာတွေ အကောင်အထည်ဖော်နေတယ် ဆိုတာ ဘာမှမသိရဘူး။ စာချုပ်လက်မှတ်ထိုးရုံပဲ မဟုတ်ဘဲ စာချုပ်ပါ အချက်တွေက ဘာတွေဆိုတာကို အားလုံးကို ချပြရမယ်” ဟု ၎င်းကဆိုသည်။
နောက်ဆက်တွဲစာချုပ်ဖြစ်သည့် ကလေးများအားရောင်းချခြင်း၊ ပြည့်တန်ဆာအဖြစ် အသုံးပြုခြင်း ညစ်ညမ်းစာပေများတွင် အသုံးချခြင်း ဟူသည့် CRC (OP-SC) နောက်ဆက်တွဲ စာချုပ်ကို ၂၀၁၂ခုနှစ်တွင် ဦးသိန်းစိန် အစိုးရက လက်မှတ်ရေးထိုးခဲ့ ခြင်းဖြစ်သည်။
ဦးသိန်းစိန်အစိုးရမတိုင်မီကပင် မြန်မာနိုင်ငံက ကလေးသူငယ်ဆိုင်ရာ အခွင့်အရေး ပင်မစာချုပ် (CRC –Convention on the Rights of the Child) ကို ၁၉၉၁ ခုနှစ်ကပင် လက်မှတ်ရေးထိုးထားခြင်းဖြစ်သည်။
စာချုပ်များကို အစိုးရအဆက်ဆက်တို့ လက်မှတ်များထိုးခဲ့သော်လည်း စာချုပ်ပါ အချက်အလက်များကို ပြည်သူများသို့ အသိပေးခြင်း၊ အကောင်ထည်မှုများကို ချပြမှုမရှိခြင်းတို့ကြောင့် ကလေးသူငယ်ဆိုင်ရာ အခွင့်အရေးများ မြန်မာနိုင်ငံတွင် တိတိကျကျ ထွက်ပေါ် သိရှိခြင်းမရှိကြောင်း ဦးအောင်မျိုးမင်းကပြောသည်။
ယင်းသို့ အကောင်အထည်ဖော်အားနည်းမှုများရှိနေခြင်းကြောင့် မြန်မာနိုင်ငံတွင်းရှိ ကလေးသူငယ်များ၏ ပြောင်းရွှေ့ခြင်းဆိုင်ရာ အချက်အလက်များကို United ACT အဖွဲ့က စစ်တမ်းကောက်ယူခဲ့သည်။
ယင်းစစ်တမ်းကို သုံးနှစ်တစ်ကြိမ် အစိုးရက တင်ပြရသည့် ကုလသမဂ္ဂ CRC ကော်မတီသို့ အစီရင်ခံစာ မတင်ပြမီ၎င်းတို့က ကြိုတင် တင်ပြသွားရန် ပြင်ဆင်နေသည်။
ယင်းစစ်တမ်းကို ရန်ကုန်တိုင်းရှိ မြို့သစ်များဖြစ်သည့် လှိုင်သာယာ၊ ရွှေပြည်သာ၊ ဒေါပုံ၊ မြောက်ဥက္ကလာ နှင့် လှိုင်မြို့နယ်တို့အတွင်းရှိ ရွှေ့ပြောင်းနေထိုင်ကြသည့် အသက် ၁၄နှစ်မှ ၁၈နှစ်ကြားရှိသူ ၇၅ဦးကို အစု အဖွဲ့လိုက် တွေ့ဆုံမေးမြန်းထားခြင်း ဖြစ်သည်။
စစ်တမ်းကောက်ယူခဲ့သည့် ၇၅ဦးတွင် ယောကျ်ားလေး ၄၄ဦးနှင့် မိန်းကလေး ၃၁ဦးထိ ပါဝင်ပြီး ၎င်းတို့သည့် စီးပွားရေးကြောင့် ပြောင်းရွှေ့ရသူ ၄၂ဦး၊ ပညာရေးကြောင့် ၁၅ဦးနှင့် အခြားအကြောင်းအရာများကြောင့်  ၁၈ဦးတို့ဖြစ်ကာ ဧရာဝတီ၊ ရှမ်း၊ ပဲခူး၊ မကွေး၊ ရခိုင်၊ မွန်၊ မန္တလေးတိုင်းတို့မှ ရန်ကုန်သို့ အသီးသီး ပြောင်းရွေ့ခဲ့ခြင်း ဖြစ်သည်။
ယခုထုတ်ပြန်သည့် စစ်တမ်းသည် ပြည်တွင်းရွှေ့ပြောင်းနေထိုင်ကြသည့် ကလေးများမှ အချို့ကို မေးမြန်းကာ ထုတ်ပြန်ခဲ့ပြီး ကလေးသူငယ်များ ပြည်ပသို့ ထွက်ခွာသွားကြသည့်အကြောင်းအရင်းကိုလည်း ထိုင်းနိုင်ငံရှိ United ACT အဖွဲ့က သုံးလအတွင်း စစ်တမ်းကောက်ယူကာ ထုတ်ပြန်သွားဦးမည်ဟု United ACT မှ ဦးထက်မြက်က ဆိုသည်။
ကမ္ဘာ့ အပူဆုံးနှစ်ရဲ့ဒဏ်ကို ကာကွယ်ဖို့  ကျန်းမာရေးဝန်ကြီးဌာန သတိပေး
By မဇ္ဈိမ 
ယခုနှစ် ဇန်နဝါရီလသည် ကမ္ဘာ့ သမိုင်းတွင် အပူဆုံးလအဖြစ် စံချိန်တင်သတ်မှတ်ခဲ့ပြီး မြန်မာနိုင်ငံ ဒေသအချို့တွင် အပူချိန် ၄၀ နှင့်အထက် ရှိနိုင်သည်ဟု မိုးလေဝသ ပညာရှင်များက ခန့်မှန်းထားရာ ကျန်းမာရေးဝန်ကြီးဌာနကလည်း အပူဒဏ်မှ ကာကွယ်ရန် အောက်ပါ အချက်များကိုလိုက်နာကြရန် နှိုးဆော်ထားသည်။
နွေရာသီနှင့် ရာသီဥတုပူပြင်းသော အချိန်ကာလများတွင် အပူဒဏ်ကြောင့် ချွေးထွက်လွန်ပြီး ခန္ဓာကိုယ်အတွင်းရှိ ရေနှင့်ဓာတ်ဆားများ ဆုံးရှုံးမှု များပြားတတ်ပါသည်။ ထိုသို့ဆုံးရှုံးမှုကြောင့် မိတ်နှင့် ယားနာဖုများ ထွက်ခြင်း ပင်ပန်းနွမ်းနယ်ခြင်း၊ မူးမော်ခြင်း၊ ကြွက်တက်ခြင်း၊ ချွေးခြောက်ပြီး ကိုယ်အပူချိန် တက်ခြင်း၊ သတိလစ်ခြင်းတို့အပြင် အသက်အန္တရာယ် စိုးရိမ်ရသော အခြေအနေအထိ ဖြစ်တတ်ပါသည်။သို့ဖြစ်ပါ၍ အပူဒဏ်ကြောင့် မလိုလားအပ်သော အကျိုးဆက်များ မဖြစ်ပေါ်စေရန် အောက်ပါ အချက်အလက်များကို လိုက်နာကြပါရန် နှိုးဆော်အပ်ပါသည်။
(၁) နံနက်(၁၀)နာရီမှ ညနေ(၅)နာရီအတွင်း လွင်တီးခေါင်ပြင်၊ မြစ်ကမ်းနား၊ ရေဆိပ် စသည်တို့တွင် ရေချိုးခြင်းမှ ရှောင်ကြဉ်၍ အရိပ်ရအေးမြသော နေရာများတွင်နေပါ။
(၂) နေပူထဲမှ ပြန်လာပြီး ချက်ချင်း ရေချိုးခြင်းမှ ရှောင်ကြဉ်ပါ။
(၃) နေပူထဲတွင် ပြင်းထန်သော ကိုယ်လက်လှုပ်ရှားမှုများ မပြုလုပ်သင့်ပါ။
(၄) အရက်သောက်ခြင်းသည် အပူဒဏ်အန္တရာယ်ကို ဖြစ်ပေါ်လွယ်စေခြင်းနှင့်ဖြစ်ပွားပါက ပြင်းထန်စွာ ခံစားရခြင်းကြောင့် ရှောင်ကြဉ်သင့်ပါသည်။
(၅) နေခင်းဘက်အပြင်ထွက်သည့်အခါတိုင်း အရိပ်လုံလောက်စွာရနိုင်သည့် ထီး၊ ဦးထုပ်များ ဆောင်းပါ။
(၆) အလင်းရောင်ပြန်သော အမဖြူရောင် (သို့မဟုတ်) အရောင်ဖျော့ဖျော့ အဝတ်အထည်များကို ဝတ်ဆင်ပါ။
(၇) ပွပွ ချောင်ချောင် ချည်ထည်များကို ဝတ်ဆင်ပါ။
(၈) ချွေးထွက်လွန်ပါက ကိုယ်တွင်းရှိ ရေနှင့်ဓာတ်ဆား ဆုံးရှုံးမှုကို ပြန်လည်ဖြည့်တင်း နိုင်ရန် ဓာတ်ဆားရည် သောက်ပါ။
(၉) ကိုယ်အပူရှိန်တက်ပါက ရေအေးဖတ် နိုင်နိုင်တိုက်ပါ။
(၁၀) ဆီးချိုရောဂါ၊ နှလုံးရောဂါ၊ သွေးတိုးရောဂါအခံရှိသူများ ကလေးသူငယ်များနှင့် သက်ကြီး ရွယ်အိုများ အနေဖြင့် နေ့လည်နေ့ခင်းတွင် အရိပ်ရ၍ လေဝင်လေထွက် ကောင်းသော နေရာမျိုးတွင် နားနေပါ။
(၁၁) မိတ်ဖု၊ ယားနာများထွက်ပါက ရေအေးဝတ်ကပ်ခြင်း၊ သနပ်ခါးလိမ်းခြင်းတို့ကို ပြုလုပ်ပါ။
(၁၂) အပူဒဏ်ကြောင့် ပင်ပန်းနွမ်းနယ်ခြင်း၊ ကိုယ်အပူချိန်တက်ခြင်း၊ သတိလစ်ခြင်း နှင့်အတက်ရောဂါ ဖြစ်ပါက နီးစပ်ရာ ကျန်းမာရေးဌာနတွင် ပြသပါ။
ဟု လမ်းညွှန်ထားသည်။
မိုးလေဝသ ပညာရှင် ဒေါက်တာထွန်းလွင်ကလည်း “၂၀၁၆ ခုနှစ် ဇန်နဝါရီလဟာ ကမ္ဘာ့သမိုင်းမှာ အပူဆုံးဇန်နဝါရီလအဖြစ်စံချိန်သစ်တင်ခဲ့ပါတယ်။ တစ်ခါ (၁၂)လ Running average အဖြစ် (February 2015–January 2016) အထိ (၁၂)လတာကာလဟာလည်း ကမ္ဘာ့သမိုင်းမှာ အပူဆုံး(၁၂)လအဖြစ် စံချိန်သစ်တင်ခဲ့ကြောင်း NASA အဖွဲ့ကြီးမှ (၁၆-၂-၂၀၁၆)ရက်နေ့မှာ ထုတ်ပြန်ကြေငြာခဲ့ပါတယ်” ဟု ဆိုထားသည်။
ကုန်စျေးနှုန်းမိုးထိမြင့်ပြီး၊ NLD အစိုးရဖြစ်ဖို့ကြာမယ်လို့ ဦးဇေယျာကို ဟော
By မဇ္ဈိမ 
ရန်ကုန်၊ ဖေဖော်ဝါရီ ၁၉။         ။၂၀၁၆ခုနှစ် ဖေဖော်ဝါရီ ၂၁ရက် မှစတင်ကာ ကုန်ဈေးနှုန်းများမိုးထိထောင်သည်အထိ မြင့်တက်နိုင်ပြီး အမျိုးသားဒီမိုက ရေစီအဖွဲ့ချုပ် NLD အစိုးရဖြစ်ရေး ကြန့်ကြာနိုင်သည်ဟု နက္ခတ်ဗေဒပညာရှင် ဦးဇေယျာကိုက ဖေဖော်ဝါရီ ၁၉ရက်တွင် ဟောကိန်းထုတ်လိုက်သည်။
"""ဆန်ဈေးနှင့်ကုန်ဈေးနှုန်းတွေ နိုင်ငံရေးအခြေအနေကြောင့် မိုးထိအောင်လှေခါးထောင် တက်ကြ ပေလိမ့်မည်။ တိုင်းပြည်အစိုးရပိုင်းမှာလည်း မထင်မှတ်တဲ့ အပြောင်းအလဲတွေ ဖြစ်နိုင်တယ်။ NLD အစိုးရဖြစ်ဖို့ ကြန့်ကြာနိုင်တာတွေ ဖြစ်နိုင်တယ်"" ဟု ဦးဇေယျာကိုက မဇ္ဈိမသို့ ပြောသည်။"
နက္ခတ်ဗေဒအရ မြန်မာနိုင်ငံက ဖေဖော်ဝါရီ ၂၁ရက်မှစတင်ပြီး စနေနှင့် အင်္ဂါဂြိုဟ်များ၏ အုပ်စိုးခြင်းကို ခံရသဖြင့် နှစ်ပေါင်း အတွင်း မဖြစ်ပေါ်ခဲ့သည့် ပျက်စီး ဆုံးရှုံးနစ်နာမှုများအား မြန်မာပြည်က ခါးစီးခံရ နိုင်သည်ဟုလည်း ဆိုသည်။ ဖေဖော်ဝါရီ ၂၁ရက်မှ စတင်ကာ ဧပြီ၊ မေ၊ ဇွန် လများတွင် အပြင်းထန်ဆုံး အကျိုးသက်ရောက်နိုင်ပြီး စက်တင်ဘာလအထိ အကျိုးသက်ရောက်နိုင်သည်ဟု ဟောကိန်းထုတ်ထားသည်။
ယင်းအပြင် မြန်မာနိုင်ငံကို ဦးဆောင်မည်သူများ အငြင်းပွားကာ ဒေါသကို ရှေ့တန်းတင်ရာမှတစ်ဆင့် စည်းကမ်းဘောင်ကျော်လွန်ပြီး မင်းမဲ့စရိုက်ဆန်သည့် ဖြစ်ရပ်များလည်း ဖြစ်ပွားလာနိုင်မှုများလည်းပါဝင်ကြောင်း ဦးဇေယျာကိုကဆိုသည်။
"""ကျွန်တော်တို့ပညာအရ ဖြစ်ကိုဖြစ်မယ်။ ကြီးတာနဲ့ ငယ်တာပဲကွာသွားမယ်။ သိရဲ့သားနဲ့ မပြောဖြစ်ရင် တာဝန်ရှိတယ်လို့ ထင်တယ်လေ။"" ဟု ပြောသည်။"
ဆန်နှင့် အခြားကုန်ပစ္စည်းဈေးနှုန်းများ အဆမတန်တက်ခြင်းအပြင် ငလျင်ကဲ့သို့ သဘာဝဘေးအန္တရာယ် ဒဏ်များကိုလည်း ခံစားနိုင်ဖွယ်ရှိသည်။ ၂၀၁၆ခုနှစ်သည် မြန်မာနိုင်ငံအတွက် ဆိုးဝါးသည့် နှစ်တစ်ခုအဖြစ် သတ်မှတ်ကာ ပြည်သူများအပါအဝင် ခေါင်းဆောင်များအကြားလည်း သတိပြုဆောင်ရွက် ကြရန်လိုအပ်သည် ဟုလည်း ဦးဇေယျာကိုကဆိုသည်။
မကွေးတိုင်း ရှစ်တန်းစာမေးပွဲ မေးခွန်းများ ပေါက်ကြား၊ ပညာရေးဝန်ကြီးဌာနမှကိုယ်တိုင် စစ်ဆေးမည်
By ဒေါင်းလူ၊တင်ရွှေ 
"မကွေး ၊ ဖေဖော်ဝါရီ   ၁၉ ။             ။ မကွေးတိုင်းဒေသကြီးတွင် အဌမတန်း အတန်းတင်စာမေးပွဲ ""အင်္ဂလိပ်ဘာသာ"" စတင်ဖြေကြားသည့်နေ့မှ စတင်၍ ဖေဖော်ဝါရီ ၁၉ ရက်နေ့ သမိုင်းဘာသာရပ်   ဖြေကြားသည့် နေ့အထိ ရာခိုင်နှုန်းပြည့် မေးခွန်းများပေါက်ကြားခဲ့ မှုကို စုံစမ်းစစ်ဆေးနေပြီးဖြစ်ကြောင်း မကွေးတိုင်းပညာရေးမှူးရုံးမှ သိရသည်။"
မကွေးတိုင်းဒေသကြီးအတွင်းရှိ မြို့နယ်၊ခရိုင်ပညာရေးမှူးရုံးဝန်ထမ်းများကို စုံစမ်းစစ်ဆေးမှုများ လုပ်နေကြောင်း၊ ပညာရေးဝန်ကြီးဌာနနှင့် မြန်မာနိုင်ငံစာစစ်အဖွဲ့များလာ ရောက်စစ်ဆေး ရန်ရှိ ကြောင်း ၊ မကွေးတိုင်းဒေသကြီးပညာရေးမှူးရုံးမှ ဝန်ထမ်းတစ်ဦးက ပြောသည်။
""" သင်္ချာတစ်ဘာသာကတော့ ပေါက်တာမှန်ပါတယ်။တစ်ချို့ ဟာတွေက အစစ်အမှန်လို့ယူဆလို့ မရသေးဘူး။ စုံစမ်းစစ်ဆေးဆဲအခြေအနေပဲရှိပါသေးတယ်။ ပုဂ္ဂလိက ကျောင်းတွေနဲ့ ပညာရေးဝန်ထမ်းတွေ အပေးအယူရှိတယ် ဆိုတဲ့ကိစ္စကတော့ အတိအကျပြောလို့မရသေးဘူး။ အကြီးအကဲတွေ မစစ်ဆေးမီ ကြိုတင်စစ်ဆေးနေတာပါ။""ဟု ၎င်းကပြောသည်။"
မဇ္ဈိမမီဒီယာမှ တိုင်းပညာရေးမှူးနှင့် တွေ့ဆုံမေးမြန်းရန်ကြိုးစားသော်လည်း စုံစမ်းစစ်ဆေးမှုများဆောင်ရွက်နေ သောကြောင့် တိုင်းပညာရေးမှူးအား တွေ့ခွင့်မရခဲ့ပေ။
"""ရုံးအဖွဲ့ကပဲ အားနည်းချက်ရှိမလား၊ကြီးကြပ်ရေးမှူးတွေကပဲ အားနည်းချက်ရှိမလားတော့ ပြောလို့မရသေးဘူး။ မြို့နယ်ပညာရေးမှူးရုံးမှာတော့ စစ်ဆေးမှုတွေ ဆောင်ရွက်နေတယ်။ (၈)တန်းမေးခွန်းတွေကတော့ facebook ပေါ်မှာ တွေ့ရတဲ့ အနေအထားအရတော့ တော်တော်လေးပျံ့နှံ့တဲ့သဘောတွေ့ရတယ်။ အစိုးရစစ်စာမေးပွဲဆိုတာ ဒီလိုကြီးပဲလားပေါ့၊   မေးခွန်းတွေက ဒီလိုဘဲပျံ့နေသလားဆိုတဲ့ အတွေးမျိုးဝင်သွားရင်မကောင်းဘူး။""  ဟု မကွေး မြို့၊မူလတန်းလွန်ကျောင်းမှ ကျောင်းအုပ်ဆရာကြီး တစ်ဦးက ပြောပြသည်။"
"နတ်မောက်မြို့မှ ကျောင်းဆရာဟောင်းဦးဌေးဝင်းကလည်း ""မနေ့ကတည်းက မေးခွန်းတွေကပေါက်နေတာ။ Facebookပေါ် မှာ ပလူပျံနေတာပဲ။ ၁၅ ရက်နေ့ကတည်းက ပေါက်နေတာ။ မြန်မာစာနေ့မှာ အစက ကလေး တွေက မသိကြသေးဘူး။ ကျူရှင်မတက်၊ ဘော်ဒါမနေတဲ့ ကလေးတွေကတော့ မသိကြဘူး။ ၁၇ ရက်နေ့က facebookပေါ်က ဝေမျှတဲ့မေးခွန်းတွေက နောက်တစ်နေ့ ဖြေတဲ့မေးခွန်းနဲ့ ကွက်တိတူနေတယ်။""- ဟု မိဇ္ဈိမသို့ ဖေဖော်ဝါရီ ၁၉ ရက်က ပြောသည်။"
ဘလော့ဂ်ဂါနေဘုန်းလတ်၏ မွေ့နေ့အထိမ်းအမှတ် စာအုပ်မိတ်ဆက်ပွဲ
By ထက်ထက်အောင် 
ရန်ကုန် (မဇ္ဈိမ) ။ ။ ဘလော့ဂ်ဂါနေဘုန်းလတ်၏  ၃၅နှစ်ပြည့် မွေ့နေ့အထိမ်းအမှတ်အဖြစ် ‘မှ/သို့ နေဘုန်းလတ်’ အမည်ရှိ စာအုပ်မိတ်ဆက်ခြင်းကို ဇွန် ၂၈ရက်က ရန်ကုန်မြို့ ပန်းဆိုးတန်း အလယ်ဘလောက်ရှိ  River Ayeyarwaddy ဂယ်လာရီတွင် ကျင်းပခဲ့သည်။
နေဘုန်းလတ်က “ ကျွန်တော်က ထောင်နဲ့ပတ်သက်ပြီး မရေးဖူးသေးဘူး၊ အရင်ရေးခဲ့သူတွေ ရှိပေမယ့် အတော်များများက ထောင်ကို မကောင်းအောင်ရေးတော့ ကြောက်ကျတယ်၊ ကျွန်တော်ကတော့ ထောင်ကို မကြောက်အောင် ရေးထားတယ်လို့ပြောရမယ်။ ဘာလို့လဲဆိုတော့ နောက်ပိုင်းကျ ထောင်မကြောက် တန်းမကြောက် လုပ်ရမယ့်ကိစ္စတွေ ပေါ်လာရင် သိထားရအောင်လို့ပေါ့ဗျာ”ဟု စာအုပ်မိတ်ဆက်ပွဲတွင် ပြောသည်။
‘ မှ/သို့ နေဘုန်းလတ်’ စာအုပ်နှင့် ပတ်သက်၍ ၂၀၀၈ခုနှစ် နေဘုန်းလတ် ဖမ်းဆီးထိန်းသိမ်းခံရချိန်မှ စ၍ ပြန်လည်လွတ်မြောက်လာခဲ့သည့် ၂၀၁၂ ခုနှစ် ဇန်နဝါရီလ ၁၃ရက်အထိ ယင်း၏ ဘလော့တွင် နေဘုန်းလတ်လွတ်မြောက်ရေးအတွက် ဝိုင်းဝန်းရေးသားခဲ့သည့် မိတ်ဆွေအပေါင်းအသင်းများ၏ ပေးစာများနှင့် ထောင်ဝင်စာလာတွေ့သည့် ၎င်း၏မိဘများမှတစ်ဆင့်ပြောသည့်  နေဘုန်းလတ်၏ ပေးစာများကို နေဘုန်းလတ်ဘလော့တွင် တင်ထားပြီး ယင်းစာများကို စာအုပ်အသွင် ပြောင်းလဲထားခြင်းဖြစ်သည်ဟုဆိုသည်။
ခေတ်တစ်ခေတ်၏ အချိုးအကွေ့ကို လူငယ်များနားလည်စေချင်ပြီး သမိုင်းဖြတ်သန်းမှုကို ထိန်ချိန်မထားဘဲ ခေတ်အလိုက်ရှိနေသာ လူငယ်များ၏ တွေးခေါ်မှုဟန်ပန်များကို သိစေရန်ရည်ရွယ်ထားသည်ဟု နေဘုန်းလတ်က ဆိုသည်။ ယင်းအခမ်းအနားသို့ တက်ရောက်လာသည့် ကိုညီညီ(သံလွင်အိပ်မက်)က “လူကိုသာအကျဉ်းချထားလို့ရမယ်၊ သူ့ရဲ့ စာပေနဲ့ အနုပညာကိုတော့ အကျဉ်းချထားလို့ မရဘူးဆိုတာ ဒီစာအုပ်ကသက်သေပါပဲ” ဟု ပြောသည်။
တော်ဝင်စင်တာတွင် အမျိုးသမီးတစ်ဦး ဓားဖြင့်ထိုးခံရ
By မျိုးသူအောင် 
ရန်ကုန်၊ ဖေဖော်ဝါရီ ၁၉ ။ ။ ဒဂုံမြို့နယ် တော်ဝင်စင်တာ မြေညီထပ်တွင် အသက်၂၀အရွယ် အမျိုးသမီးတစ်ဦးအား အွန်လိုင်း၌ ရင်းနှီးခဲ့သည့် အမျိုးသားတစ်ဦးက ဓားဖြင့်ထိုးမှု ဖြစ်ပွားခဲ့ကြောင်း ဒဂုံမြို့မရဲစခန်းမှ သိရသည်။
ဖေဖော်ဝါရီ ၁၉ရက် ညနေ ၅နာရီ ဝန်းကျင်ခန့်က တော်ဝင်စင်တာ မြေညီထပ်ရှိ UKN မျက်မှန်ဆိုင်မှ အရောင်းဝန်ထမ်း မခင်ပြည့်ပြည့်ဖြိုးနှင့် အွန်လိုင်းတွင် သိကျွမ်းခဲ့သည့် ဂျော်ကာ ဆိုသူတို့ ဆိုင်အပြင်၌ တွေ့ဆုံနေစဉ် မခင်ပြည့်ပြည့်ဖြိုး၏ အစ်မဖြစ်သူ မဖြူသီနှင့် ဂျော်ကာဆိုသူတို့ စကားများရာမှ ယခုကဲ့သို့ ဓားထိုးမှု ဖြစ်ပွားခဲ့ပြီး ဂျော်ကာက ထွက်ပြေးသွားခဲ့သည်။
"""ကောင်းလေးနဲ့ အွန်လိုင်းမှာတွေ့ပြီး လာတွေ့ရင်း သူ့အစ်မနဲ့တွေ့ပြီး စကားများတာကနေ ဖြစ်တာပါ။ ကောင်လေးရဲ့ အွန်လိုင်းက နာမည်က ဂျိုကာလို့ပဲ သိရတယ်။ ကောင်မလေးပြောပုံအရတော့ သူတို့ နှစ်ယောက် ရည်းစားဖြစ်နေကြပုံပါပဲ"" ဟု ဒဂုံမြို့မစခန်းမှူး ဒုရဲမှူး တင့်ဆွေက ပြောသည်။"
ယင်းကဲ့သို့ ဓားဖြင့်ထိုးခဲ့သည့်အတွက် မခင်ပြည့်ပြည့်ဖြိုး၏ ဝဲဘက်ပါး ပြတ်ရှ ဒဏ်ရာ ၁ချက်၊ ဝဲလက်မောင်း ပြတ်ရှ ဒဏ်ရာ၁ချက် ဝဲလက်ဖျံ ပြတ်ရှ ဒဏ်ရာ ၁ချက်၊ ဝဲ ရင်အုံ ပြတ်ရှဒဏ်ရာ ၁ချက် ရရှိခဲ့သဖြင့် ရန်ကုန်ပြည်သူ့ဆေးရုံကြီး အရေးပေါ်ဌာနသို့ ပို့ဆောင်ပေးခဲ့ကြောင်း သိရသည်။
စာမေးပွဲဖြေနေသည့် ၄ တန်းကျောင်းသူတစ်ဦး ချောင်းအတွင်း ရေချိုးရာမှ ရေနစ်သေဆုံး
By မာန်ဇာမြေမွန် 
မုံရွာ၊ ဖေဖော်ဝါရီ ၁၉။ ။ စစ်ကိုင်းတိုင်းဒေသကြီး ထီးချိုင့်မြို့နယ်၊ ဇီးဖြူကုန်းကျေးရွာ အမက ကျောင်းမှ အလည်တော အထက စာစစ်ဌာနတွင် စာမေးပွဲ ဖြေဆိုနေသည့် ၄ တန်းကျောင်းသူ တစ်ဦး ချောင်းအတွင်း ရေဆင်းချိုးရာမှ ရေနစ်သေဆုံးမှု ယခုလ ၁၈ ရက်က ဖြစ်ပွားခဲ့ကြောင်း တိုင်းဒေသကြီးရဲတပ် ဖွဲ့မှူးရုံးမှ သိရသည်။
ထီးချိုင့်မြို့နယ် ဇီးဖြူကုန်းရွာနေ အဆိုပါ ၄တန်းကျောင်းသူသည် စာမေးပွဲအပြီး နေအိမ်ပြန်အရောက်တွင် ရွာမှ အဖော် လေးဦးဖြင့် ရွာအနောက်ဘက် ကွမ်းဘောင်ချောင်းတွင် ရေဆင်းချိုးရာမှ ရေနစ်ခဲ့ခြင်းဖြစ်သည်။
စည်ပင်ပိုင်မြေမှာ ဆိုင်ခန်းဆောက်ရင် အရေးမယူတဲ့ မြို့နယ်ကို ဖော်ပြပေးချင်ပါတယ်
By မဇ္ဈိမ 
ရန်ကုန်တိုင်းဒေသကြီး၊ အနောက်ပိုင်းခရိုင်၊ ဗဟန်းမြို့နယ်မှာနေတဲ့ ကိုသီဟအောင်က မဇ္ဈိမ စာဖတ်သူကဏ္ဍကို မေးလ်နဲ့ စာတစ်စောင် ဓာတ်ပုံတစ်ပုံ ပေးပို့လာပါတယ်။ သူ့စာထဲမှာ ရေးထားတာ ကတော့ သူဟာ ကျောင်းတက်နေဆဲ ကျောင်းသားတစ်ဦးဖြစ်ပြီး ဗုဒ္ဓဘာသာ မြန်မာလူမျိုးတစ်ဦး ဖြစ်တယ်လို့ ပြောပါတယ်။
လူငယ်တစ်ဦးပီပီ နေရာအနံှ့ ရောက်တဲ့အခါ သူသတိထားမိတာက ရန်ကုန်မြို့ စည်ပင်သာယာ နယ်နမိတ်အတွင်းမှာ ကွမ်းယာဆိုင်၊ ကွမ်းယာနဲ့အတူ စုံစီနဖာရောင်းတဲ့ ဆိုင်တွေကို အများအပြား တွေ့ရ ပါတယ်။ ဒီဆိုင်တွေဟာ တရားဝင် ပိုင်ဆိုင်မှုရှိတဲ့ မြေနေရာတွေမှာ မဟုတ်ဘဲ စည်ပင်ပိုင်တဲ့ မြေတွေမှာ တရားမဝင် ကျူးကျော်ဆောက်လုပ်ပြီး ရောင်းနေကြတာ တွေ့နေရလို့ သူ့စိတ်ထဲမှာ သိချင် လာတဲ့ မေးခွန်းတွေကို ဘယ်သူ့မေးရမှန်း မသိလို့ မဇ္ဈိမ စာဖတ်သူကဏ္ဍ ကိုရေးသား ပေးပို့ခဲ့တာပါလို့ ဆိုပါတယ်။
ရန်ကုန်စည်ပင်သာယာရေး နယ်နမိတ်အတွင်းမှာ စည်ပင်က ထုတ်ပြန်ထားတဲ့ ဥပဒေနဲ့ စည်းမျဉ်းစည်းကမ်း လုပ်ထုံးလုပ်နည်းတွေဟာ တစ်မြို့နယ်မှာ တစ်မျိုးစီလား၊ စည်းကမ်းနဲ့ မညီဘဲ စည်ပင်ပိုင်မြေတွေမှာ ဆောက်လုပ်နေတဲ့ ဆိုင်ခန်းတွေကို ဘယ်လိုပုံစံနဲ့ ခွင့်ပြုနေသလဲဆိုတာ သိချင်ပါတယ်။ သူနေထိုင်တဲ့ ဗဟန်းမြို့နယ်မှာ စည်ပင်ပိုင်မြေမှာ ဆိုင်ခန်းတွေကို ဘယ်လိုပုံစံနဲ့ ခွင့်ပြုနေသလဲဆိုတာ သိချင်ပါတယ်။ သူနေထိုင်တဲ့ ဗဟန်းမြို့နယ်မှာ စည်ပင်ပိုင်မြေမှာ ဆိုင်ခန်းကို အခိုင်အခန့် ဆောက်လုပ်ပြီး ရောင်းချနေတဲ့ ဆိုင်တစ်ဆိုင် ရှိပါတယ်။
အရင်က ကွမ်းယာကို တဲလေး ထိုးပြီး ရောင်းတာပါ။ လွန်ခဲ့တဲ့ တစ်နှစ်လောက်က ဘာကိစ္စနဲ့လည်း မသိဘဲ သူ့ကွမ်းယာဆိုင်ကို စကားများကြတာ ကြားရပြီး ဖျက်လို့ ပျောက်သွားတာကို အခုလို အခိုင်အခန့် သံတံခါးတွေ သွပ်မိုး တွေနဲ့ နေရာအကျယ်ကြီးယူပြီး ဆောက်လုပ်ခဲ့တာပါ။
သူတို့ဆောက်စဉ်ကတည်းက တာဝန်ရှိသူတစ် ဦးက လာရောက် ဟန့်တားမယ် ထင်ထားခဲ့တာ။ အခုချိန်ထိ ဘယ်သူမှ မလာဘဲ ခမ်းခမ်းနားနား ဆောက်ပြီး ရောင်းနေတာကို တွေ့ရလို့ အံ့သြမိပါတယ်။
ရန်ကုန်မြို့အနံှ့နီးပါးမှာ ဒီလိုဆောက်လုပ်ပြီး ရောင်းချနေကြတာ ဘာသာခြား၊ လူမျိုးခြားတွေ များပါတယ်။ အခြားနေရာတွေက ထားပါတော့ အခု သူပြောချင်တဲ့ အဆိုင်နေရာက ဗဟိုဘဏ်နဲ့ ရန်ကုန်တိုင်း ရဲတပ်ဖွဲ့မှူးရုံးမှာ ဖွင့်ထားတာကတော့ စည်ပင်ဥပဒေကို မထေမဲ့မြင် ပြုရာ ကြနေပါတယ် လို့ ပြောပါတယ်။
နှစ် ၁၀၀ အတွင်း အပြင်းထန်ဆုံးပူပြင်းမှုကြောင့် ငါးလုပ်ငန်း ကျပ်သိန်းထောင်ချီ ဆုံးရှုံးနိုင်
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၂၀ ။            ။ မြန်မာနိုင်ငံတွင် နှစ် ၁၀၀ အတွင်းပြင်းထန်ဆုံးသော ပူပြင်းခြောက်သွေ့မှုကြောင့် ရေတွင်း၊ ရေကန်များ ခမ်းခြောက်ပြီးတစ်ညတည်းမှာပင် ငါးလုပ်ငန်း ကျပ်သိန်းထောင်ချီ ဆုံးရှုံးနိုင် မြန်မာနိုင်ငံငါးလုပ်ငန်းအဖွဲ့ချုပ်က အသိပေးနှိုးဆော်စာတစ်စောင် ထုတ်ပြန်ထားသည်။
မြန်မာနိုင်ငံတွင် နှစ် ၁၀၀ ခန့်အတွင်း ယခုနှစ်သည် အယ်နီညိုရာသီဥတု အပြင်းထန်ဆုံး ဖြစ်စဉ်ကို ရင်ဆိုင်ကြုံတွေ့နေရပြီး  ပြင်းထန်သော ပူပြင်းခြောက်သွေ့သည့် အခြေအနေကို ရင်ဆိုင်ကြုံတွေ့နိုင် ရဖွယ်ရှိသည်ဟု ငါးလုပ်ငန်းဆိုင်ရာအကြံပေးကော်မတီဝင် မိုးလေဝသနှင့်ဇလဗေဒ ပညာရှင် ဒေါက်တာထွန်းလွင်၏ သတိပေးပြောကြား ချက်အရထုတ်ပြန်ခဲ့ခြင်းဖြစ်သည်။
ငါးပုစွန်မွေးမြူရေးကန်များ၊ ရေလှောင်ကန်များတွင် သန့်စင် သောရေများကို တတ်နိုင် သမျှ ဖြည့်တင်းသိုလှောင်ထားကြရန်၊ရေအငွေ့ပျံနှုန်း နည်းပါးသက်သာစေရန် အရိပ်ရအပင်ငယ်များ(ဥပမာ-ဗေဒါပင် ၊ ကန်စွန်းပင် စသည်) တို့ကို ငါးပုစွန်ကန်များအတွင်း အကန့်အသတ်ဖြင့် စိုက်ပျိုးမွေးမြူထားကြရန်၊ ငါးပုစွန်ကန်များအတွင်း အောက်စီဂျင်ပျော်ဝင်မှုကို လေ့လာစောင့် ကြည့်ပြီး အောက်စီဂျင် ပျော်ဝင်မှု နည်းပါးပါက ရေအသစ်လဲလှယ်ပေးခြင်း၊ ရေဒလက်များ မောင်းနှင်ပေးခြင်း စသည် တို့ိုကို ဆောင်ရွက်ရန်စသည်ဖြင့်အချက် ၈ချက်ပါသည့် သတိပေးစာ ထုတ်ပြန်ထားသည်။
မြန်မာနိုင်ငံငါးမွေးမြူရေးလုပ်ငန်းရှင်များအသင်း အတွင်းရေးမှူး ဒေါက်တာမြင့်ဆွေက ''လွန်ခဲ့တဲ့ ၄ နှစ်က တစ်ကြိမ်ဖြစ်ဖူးတယ်၊ အပူချိန်လွန်ကဲလို့ အမိုးနီးယားကြောင့် ကန်လုံးကျွတ်သေတာ တစ်ညထဲ သိန်းထောင်ချီဆုံးရှုံးကြတယ်။ ဝုန်းဒိုင်းဆို တစ်ကန်လုံးသေကုန်တာ။ ကန်သမားတွေ ဆုံးရှုံးမှုကြီးမား ခဲ့တယ်။ ဆောင်းတွင်းမှာဖြစ်တဲ့ ဘက်တီးရီးယားတို့ ကပ်ပါးတို့ ကျတော့နဲနဲချင်းသေတာ၊ အမိုးနီးယား က တစ်ညတွင်းအကုန်သေတာ။ အပူချိန်မြင့်မားလာရင်ကန်တွေမှာ ရေထုညစ်ညမ်းပြီး အမိုးနီးယား တို့၊ ဟိုက်ဒရိုဂျင်ဆာလ်ဖိတ်တို့ အဆိပ်ထုတ်ဓါတ်တွေများလာတယ်။ ငါးတွေကျန်းမာရေး ထိခိုက်ပြီး အသေအပျောက်ဖြစ်လာမယ်၊ ဂရုစိုက်ကြပါ။'' ဟု အကြံပြုပြောကြားသည်။
အလှမွေးငါးလုပ်ငန်းရှင်များအသင်း ဥက္ကဋ္ဌ ကိုစိုင်းကလည်း ယခုကဲ့သို့ သီဥတုအပူချိန်မြင့်မား သောကြောင့် အလှမွေးငါးလုပ်ငန်းရှင်များလဲ အခက်အခဲများကြုံတွေ့ပြီး ထိခိုက်မှုရှိသည်ဟုဆိုသည်။
''အရမ်းပူတော့ ရွှေငါး အစာတီကောင်လေးတွေသေတယ်၊ ငါးပေါက်လေးတွေစားတဲ့ အပင်လေး တွေသေတယ်၊ မြန်မာနိုင်ငံငါးလုပ်ငန်းအဖွဲ့ချုပ်က သတိပေးပေမယ့်လဲ တစ်ခုခုဖြစ်ရင် ကိုယ့်ဟာကိုဘဲ တာဝန်ယူရတာပါ။ ဒီမှာက သုတေသန၊ နည်းပညာအားနည်းတယ်၊ အင်တာနက်ကရှာကြည့်ရတယ်၊ အလှမွေးငါးလုပ်ငန်းရှင်တွေဆုံရင် ကိုယ်သိတဲ့အတွေ့အကြုံ ဗဟုသုတတွေ ဖလှယ်ကြတာ လောက် ဘဲရှိတယ်။''ဟုပြောသည်။
မကွေးတိုင်းတွင် ၄တန်း၊ ၈တန်း မေးခွန်းပေါက်ကြားမှု အထက်တန်းပြဆရာမ နှင့် မိတ္တူဆိုင်ရှင်အား စစ်ဆေးနေ
By ဒေါင်းလူ၊ တင်ရွှေ 
မကွေး၊ ဖေဖော်ဝါရီ   ၂၀ ။ ။ ၂၀၁၅-၁၆ ပညာသင်နှစ်အတွက် မကွေးတိုင်းအတွင်း စတုတ္ထတန်း နှင့် အဌမတန်းစာမေးပွဲမေးခွန်းလွှာများ အင်တာနက် လူမှုကွန်ယက်စာမျက်နှာတွင် ပေါက်ကြားခဲ့မှုနှင့်ပတ်သက်၍ အထက်တန်းပြကျောင်းဆရာမ တစ်ဦးနှင့် မိတ္တူဆိုင်ပိုင်ရှင် တစ်ဦးတို့အား စစ်ဆေးလျက်ရှိကြောင်း မကွေးတိုင်းဒေသကြီးရဲတပ်ဖွဲ့မှူးရုံးမှ သိရသည်။
"ဖေဖော်ဝါရီ ၁၆ရက်က “တင်ထွန်းဝင်း"" အမည်ဖြင့် အကောင့်ပိုင်ရှင်မှစပြီး အင်တာနက်ဖေ့စ်ဘုတ်ပေါ်၌ ယင်းမေးခွန်းလွှာများ ပေါက်ကြားခဲ့သဖြင့် စစ်ဆေးနေခြင်းဖြစ်ကြောင်း တိုင်းရဲတပ်ဖွဲ့မှူးရုံးမှ တာဝန်ရှိသူတစ်ဦးက ပြောသည်။"
"မေးခွန်းပေါက်ကြားမှုနှင့် ပက်သက်၍ ဖေဖော်ဝါရီ ၁၈ရက် ည ၇နာရီအချိန်က မကွေးမြို့၊ အောင်မင်္ဂလာရပ် ကွက်၊ သုခိတာလမ်း၊ရန်ကင်းဈေးဆိုင်ခန်းအမှတ် (၃၆/၃၇)ရှိ “ထိပ်တန်း"" မိတ္တူဆိုင်၌ ၂၀၁၅-၂၀၁၆ပညာသင်နှစ် စတုတ္ထတန်းနှင့် အဋ္ဌမတန်း စာမေးပွဲမေးခွန်းလွှာများအား မိတ္တူကူး၍ ရောင်းချနေကြောင်း သတင်းအရ ထိပ်တန်း မိတ္တူဆိုင်အား ဝင်ရောက်ရှာဖွေခဲ့ရာ ၂၀၁၆ခုနှစ်၊ ဖေဖော်ဝါရီလပါ အခြေခံပညာ အဌမတန်းနှစ်ဆုံးစာမေးပွဲ သမိုင်းဘာသာရပ်မေးခွန်း မိတ္တူစာမျက်နှာနှစ်ဖက်ပါ (၈)ရွက်နှင့် စာမျက်နှာ (၁)ဖက်ပါ(၁)ရွက်၊ စတုတ္ထတန်းနှစ်ဆုံးစာမေးပွဲ လူမှုရေးဘာသာရပ်မေးခွန်း မိတ္တူစာမျက်နှာသုံးမျက်နှာပါ မေးခွန်း(၁)စုံ အပါအဝင် မိတ္တူဆိုင်တွင် အသုံးပြုသည့် ပစ္စည်းများကို တွေ့ရှိခဲ့သည်ဟု ရဲမှတ်တမ်းက ဆိုသည်။"
"မိတ္တူဆိုင်ပိုင်ရှင် ဦးမင်းဇော်သွေးအားစစ်ဆေးခဲ့ရာတွင် ၂၀၁၅-၂၀၁၆ပညာသင်နှစ် အခြေခံပညာ အဋ္ဌမတန်းနှင့် စတုတ္ထတန်းနှစ်ဆုံး စာမေးပွဲမေးခွန်း မိတ္တူများသည် မကွေးမြို့၊ အောင်မင်္ဂလာရပ်ကွက်၊ ရန်မျိုးလုံရပ်ရှိ ""နေခြည်” ကိုယ်ပိုင်အထက်တန်းကျောင်းမှ အထက်တန်းပြ ဆရာမ ဒေါ်လှလှမော်က ဖေဖော်ဝါရီ ၁၆ရက် နေ့လည် ၃နာရီခန့်က ပထဝီ မေးခွန်းကို လည်းကောင်း၊ ၁၇ရက် နေ့လည်က သိပ္ပံမေးခွန်းကို လည်းကောင်း၊ ၁၈ရက် နေ့လည်က သမိုင်း မေးခွန်းကိုလည်းကောင်း Viber မှတစ်ဆင့် ပေးပို့ခဲ့ခြင်းဖြစ်သည်ဟု ထွက်ဆိုထားသည်။"
ယင်းမေးခွန်းစာရွက်များကို မိတ္တူဆိုင်ရှင်မှ တစ်မျက်နှာလျှင် ၅၀ ကျပ်နှုန်းဖြင့် မေးခွန်း(၁)စုံ (၁၅၀) ကျပ် ဖြင့် ရောင်းချခဲ့ရာ တစ်နေ့လျှင် (၇)စုံခန့် ရောင်းခဲ့ရကြောင်း စစ်ဆေးချက်အရ သိရသည်။
တည်းခိုဆောင်ငှားရမ်းခ မြင့်မားမှုကို ထိန်းချုပ်နိုင်ရန် မန်းရွှေစက်တော်ဂေါပကအဖွဲ့က နှုန်းထားများသတ်မှတ်
By ဒေါင်းလူ 
မင်းဘူး၊ ဖေဖော်ဝါရီ   ၂၀ ။             ။ မန်းရွှေစက်တော်ဘုရားပွဲတွင် ပုဂ္ဂလိကတည်းခိုဆောင် ငှားရမ်းခဈေးနှုန်းများ မြင့်မားမှုကိုထိန်းချုပ်ရန်အတွက်  ဘုရားကြီးဂေါပကအဖွဲ့က ငှားရမ်းခနှုန်းထားများ သတ်မှတ်၍ ကြီးကြပ် ဆောင်ရွက်လျှက်ရှိကြောင်း သိရသည်။
ပွဲတော်ဖွင့် ကာစရက်ပိုင်းတွင်ဘုရားဖူးများ ကျိတ်ကျိတ်တိုးစည်ကားခဲ့ပြီး၊ တည်းခိုဆောင်ငှားရမ်းခနှုန်းထားများ မှာ အနည်းဆုံး ကျပ်ငွေ သုံးသောင်း မှ ကျပ်ငွေ ခုနှစ်သောင်း ဝန်းကျင်အထိ ရှိခဲ့သောကြောင့်  ဘုရားဖူးများဝန်ထုပ်ဝန်ပိုးမဖြစ်နိုင်စေရန် ငှားရမ်းခ နှုန်းထားများ သတ်မှတ်ခြင်းဖြစ်ကြောင်း မန်းရွှေစက်တော်ဂေါပကအဖွဲ့၏ ပြောပြချက်အရ သိရသည်။
"""ရေစပ်လုံးချင်း တစ်ခန်းကို ပုံမှန်အချိန်တွေမှာ ကျပ်ငွေ(သုံးသောင်း)၊ လူစည်ကားတဲ့အချိန်တွေမှာ ကျပ်ငွေ (ခြောက်သောင်း)၊ ကုန်းတွင်းလုံးချင်းတွေကိုတော့ ပုံမှန်အချိန်မှာ ကျပ်ငွေ နှစ်သောင်းခွဲ ၊လူစည်ကားတဲ့ အချိန်တွေမှာ ကျပ်ငွေ(ငါးသောင်း) သတ်မှတ်ပေးထားတယ်။သတ်မှတ်နှုန်းထက် လျှော့ယူရင်တော့ မကန့်ကွက် ဘူး။တိုးတောင်းရင်တော့ အရေးယူဆောင်ရွက်မယ်။""  ဟု ဂေါပကအဖွဲ့ဝင် ဦးဝင်းဌေးက ပြောသည်။"
မန်းရွှေစက်တော်ဂေါပကအဖွဲ့၏ တည်းခိုဆောင် ငှားရမ်းခနှုန်းထားသတ်မှတ်ချက်များကို ပွဲတော်အတွင်း၌ ဆိုင်းဘုတ်များ ချိတ်ဆွဲထားပြီး၊ကျေနပ်မှုမရှိပါက ဆက်သွယ်တိုင်ကြားနိုင်သည့် ဂေါပကအဖွဲ့ဝင် ဖုန်းနံပါတ်များ လည်း ဖော်ပြထားသည်ကို တွေ့ရသည်။
ယခုနှစ် မန်းရွှေစက်တော်ဘုရားဖူးရာသီတွင် အရပ်ခေါ်တည်းကျောင်း (တည်းခိုဆောင်)အရောင်းအဝယ်၊ ဈေးကစားမှုများအား ဟန့်တားနိုင် စေရန် ထုံးစံဖြစ်ခဲ့သောဋ္ဌာနဆိုင်ရာများကို လုပ်ပိုင်ခွင့် ချမပေးသည့်အပြင်၊ယခင်နှစ်များကထက် တည်း ကျောင်းအရေအတွက် ပိုမိုချထားခဲ့သော်လည်း ပုံမှန်အတိုင်း တည်းကျောင်းအရောင်းအဝယ်များကတော့ ရှိခဲ့ကြောင်း စုံစမ်းသိရှိရသည်။
"""တည်းကျောင်း အမှန်တစ်ကယ်လုပ်ကိုင်သူတွေက တစ်ဆင့်ပြန်ဝယ်ယူပြီး လုပ်နေရတယ်။ဒါကြောင့် ငှားခဈေး တင်တယ်။သူတို့ရဲ့ အကျိုးအမြတ်အတွက် ဘုရားဖူးတွေဆီမှာ ဝန်ထုပ်ဝန်ပိုးဖြစ်ခဲ့ရတယ်။ ဒီလိုမျိုး ဂေါပကအဖွဲ့ရဲ့ ဈေးနှုန်းသတ်မှတ်မှုကို ကြိုဆိုပါတယ်။၊ဒါပေမယ့် သတ်မှတ်ဈေးနှုန်းထက် ပိုမိုတောင်းခံတဲ့လုပ်ငန်းရှင်တွေကို ဘယ်လို အရေးယူမယ်ဆိုတာကို ပွင့်လင်းမြင်သာစွာ ဖော်ပြသင့် တယ်။"" -မင်းဘူးမြို့၊ဒေသခံဖြစ်သူ ဦးအောင်ဘု က ပြောပြသည်။"
ဟင်္သာတ ခေါင်းဆေးကျွန်းတွင် ကျောင်းသားနှစ်ဦး ရေနစ်သေဆုံး
By မျိုးသူရကိုကို 
ဟင်္သာတ၊ ဖေဖော်ဝါရီ ၂၀ ။ ။ ဟင်္သာတမြို့ ဧရာဝတီမြစ် ခေါင်းဆေးကျွန်းတွင် ကျောင်းသားနှစ်ဦး ရေဆင်းကူးရာမှ ရေနစ်သေဆုံးမှု ဖေဖော်ဝါရီ ၂၀ရက် နံနက် ၁၀နာရီခန့်က ဖြစ်ပွားခဲ့ကြောင်းသိရသည်။
ရေနစ်သေဆုံးသူ နှစ်ဦးမှာ ပထမနှစ် EP မှ မောင်ဥက္ကာ နှင့် မောင်သိန်းထိုက်ဇော်တို့ နှစ်ဦးဖြစ်သည်။ မောင်ဥက္ကာအား ပြန်လည်ရှာတွေ့ပြီဖြစ်သော်လည်း မောင်သိန်းထိုက်ဇော်ကို ယခုအချိန်ထိ ရှာမတွေ့သေးပေ။
"""ကျွန်တော်တို့ စုစုပေါင်း ၁၅ ယောက်ရေဆင်းကူးတယ်။ ကျွန်တော်တို့ ၅ ယောက်က ကမ်းပေါ်ပြန်တက်လာတော့ ၁၀ ယောက် ရေထဲမှာ ကျန်ခဲ့တယ်။ အဲ့ထဲက ၅ယောက်က ရေနက်ထဲရောက်သွားပြီး နစ်သွားတယ် ရေကူးတတ်တဲ့ ၃ယောက်က ပြန်ပေါ်လာပြီး ၂ ယောက်ပြန်ပေါ်မလာတော့တာပါ "" ဟု အတူ ရေဆော့ကစားခဲ့သူ ကျောင်းသားတစ်ဦးက မဇ္ဈိမကို ဖြေကြားသည်။"
အဆိုပါ ကျောင်းသား ၁၀ ဦးမှာ ခေါင်းဆေးကျွန်းရှိ သဲသောင်ပြင်တွင် နံနက် ၈နာရီ၄၅မိနစ် အချိန်မှ စတင်၍ ဘောလုံးဆော့ကစားခြင်း ရေကူးခြင်းများပြုလုပ်ခဲ့သည်။
ထို့နောက် ၎င်းတို့အထဲမှ မောင်ဥက္ကာ မောင်သိန်းထိုက်ဇော် မောင်ရဲဝဏ္ဏကျော် မောင်အံ့ထူးမော် မောင်မင်းထက်နောင်တို့ ၅ဦးသည် ဧရာဝတီမြစ်အတွင်း ရေဆင်းကူးရာမှ ရေနစ်ရာ အနီးပတ်ဝန်းကျင်ရှိ ရွာသူရွာသားများနှင့် ငါးဖမ်းသမားများက ဝိုင်းဝန်းကယ်ဆယ်ကြခဲ့ရာ ၃ဦးသာ ကယ်ဆယ်နိုင်ခဲ့ပြီး မောင်ဥက္ကာနှင့် မောင်သိန်းထိုက်ဇော် တို့အား ကယ်ဆယ်၍ မရခဲ့ပေ။
ဆက်လက်၍ ရှာဖွေကြရာ မောင်ဥက္ကာ၏ အလောင်းအား နံနက် ၁၁နာရီတွင်လည်းကောင်း မောင်သိန်းထိုက်ဇော်၏ အလောင်းအား ညနေ ၄ နာရီ ၄၈မိနစ်တွင် လည်းကောင်း မြစ်အတွင်းမှ ပြန်လည်ဆယ်ယူရရှိခဲ့သည်။
၅၉(စ) ပြင်လိုသူများ အာဏာရှင်စနစ်ကို မွေးခိုင်းတာလားဟု ကြံ့ခိုင်ရေးအာဘော် မေးခွန်းထုတ်
By မဇ္ဈိမ 
အမျိုးသား ဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည် သမ္မတ ဖြစ်ခွင့်အတွက် အဟန့်အတား ဖြစ်နေသည့် ဖွဲ့စည်းပုံ အခြေခံဥပဒေပါ ပုဒ်မ ၅၉(စ) ကို ပြင်ဆင်ရန်၊ ဆိုင်းငံ့ရန်စသည့် ပြောဆို လှုပ်ရှားမှုများကို ရည်ညွှန်းလျက် ပြည်ထောင်စု ကြံ့ခိုင်ရေးနှင့် ဖွံ့ဖြိုးရေးပါတီမှ ထုတ်ဝေနေသည့် ပြည်ထောင်စုနေ့စဉ် သတင်းစာ အယ်ဒီတာ့အာဘော်က ဝေဖန်လိုက်သည်။
ပြည်ထောင်စုနေ့စဉ်၏ ၅၉(စ) နှင့်ပတ်သက်၍ တုန့်ပြန်ချက်တွင် ပုဂ္ဂိုလ်ရေးကိုးကွယ်မှုဟု ဆိုထားပြီး လူတစ်ဦးဦးကို အာဏာရှင်ဖြစ်စေရန် တွန်းပို့နေသလားဟုလည်း မေးခွန်းထုတ်ထားသည်။ “ပါးစပ်က ဒီမိုကရေစီဟု ပြောပြီး လက်တွေ့တွင် ပုဂ္ဂိုလ်ရေး ဆည်းကပ်ကိုးကွယ်မှု ပြုလုပ်နေကြသည်။ တစ်နည်းအားဖြင့် မြန်မာနိုင်ငံကို ဒီမိုကရေစီ အမိဝမ်းမှ အာဏာရှင် စနစ်ကို မွေးဖွားခိုင်းနေကြသလား၊ ပုဂ္ဂိုလ် တစ်ဦး တစ်ယောက်ကို အာဏာရှင် ဖြစ်စေမည့် လမ်းကြောင်းသို့ ပို့နေကြတာလားဟု မေးလိုက်ပါရစေ” ဟု ရေးသားထားသည်။
ပြည်ထောင်စု နေ့စဉ်၏ ဖေဖေါ်ဝါရီ ၂၀ ရက်ထုတ် သတင်းစာတွင် “၅၉(စ) ၏ သန္ဓေက အမျိုးသားရေး” ဟု ခေါင်းစဉ်ဖြင့် ရေးသားထားသည့် အယ်ဒီတာ့အာဘော်တွင် ဖေါ်ပြခြင်းဖြစ်သည်။
အဆိုပါ အာဘော်တွင် ၁၉၄၇ ခုနှစ် ဇွန်လ ၁၆ ရက်တွင် ကျင်းပသော တိုင်းပြုပြည်ပြု လွှတ်တော်အစည်းအဝေး အမှတ် (၄) တွင် ဦးအောင်ဆန်း (ဗိုလ်ချုပ်အောင်ဆန်း) တင်သွင်းခဲ့သည့် အဆိုကို ကိုးကားဖေါ်ပြထားသည်။ ဗိုလ်ချုပ် တင်သွင်းခဲ့သည့် အဆိုသည် “မြန်မာနိုင်ငံတော်အတွက် ရေးဆွဲမည့် ဖွဲ့စည်းအုပ်ချုပ်ပုံ အခြေခံဥပဒေနှင့် ပတ်သက်သည့် လမ်းညွှန်ချက် ခုနှစ်ရပ် အဆိုတွင် နိုင်ငံခြားသားလွှမ်းမိုးမှု၊ စွက်ဖက်မှု သြဇာပေးမှု ကင်းရှင်းသော နိုင်ငံ ဖြစ်ရန် ပြောကြားခဲ့သည်” ဟု ပြည်ထောင်စုနေ့စဉ်က ကိုးကားဖေါ်ပြသည်။
ဗိုလ်ချုပ်အောင်ဆန်း၏ အဆိုကို ကန့်ကွက်သူမရှိ အတည်ပြုခဲ့သည်ဟု ဆိုထားပြီး မြန်မာနိုင်ငံ၏ ပထမဆုံး ဖွဲ့စည်း အုပ်ချုပ်ပုံ အခြေခံဥပဒေပုဒ်မ ၇၄ တွင် “နိုင်ငံခြား အစိုးရ၏ ကျေးဇူး သစ္စာတော်ကို ခံယူစောင့်ရှောက် ရိုသေသူ၊ သို့တည်းမဟုတ် နိုင်ငံခြားအစိုးရ၏ လက်အောက်ခံဖြစ်သူ သို့တည်းမဟုတ် ထိုအစိုးရ၏ နိုင်ငံသားဖြစ်သူ၊ သို့တည်းမဟုတ် ထိုအစိုးရ၏ လက်အောက်ခံဖြစ်သူသော်လည်းကောင်း နိုင်ငံသားသော်လည်းကောင်း ခံစားရသော အခွင့်အရေးများနှင့် ကျေးဇူးခံစားခွင့်များကို ခံစားခွင့်ရှိသူ” သည် လွှတ်တော်တစ်ရပ်ရပ်၏ အမတ်မဖြစ်ရဟု ပြဋ္ဌာန်းထားသည်ကိုလည်း ကိုးကားဖေါ်ပြထားသည်။
လွှတ်တော်တွင် ဗိုလ်ချုပ်အောင်ဆန်း အဆိုပြုခဲ့သည့် အဆိုပြုချက်ကို ကိုးကားလျက် ပုဒ်မ ၅၉(စ) သည် “ဗိုလ်ချုပ်အောင်ဆန်း စခဲ့သည်မူမှ လမ်းစဉ်ပါတီ၊ ယနေ့ခေတ်အထိ အမျိုးသားရေး လိုအပ်ချက်ကြောင့် ပေါ်ပေါက်လာခြင်း” ဟုလည်း ပြည်ထောင်စုနေ့စဉ် အာဘော်က ဆိုသည်။
ငါးဘာသာလုံး မေးခွန်းပေါက်သည့် မကွေးတိုင်းအတွက် ဝေဖန်မှုများ ကျယ်ပြန့်လာ
By ဒေါင်းလူ၊ တင်ရွှေ 
မကွေး၊ ဖေဖော်ဝါရီ   ၂၀ ။         ။ အဋ္ဌမတန်း အတန်းတင်စာမေးပွဲများကို ဖေဖော်ဝါရီ ၁၅ရက်မှ ၂၀ရက်ထိ ဖြေကြားခဲ့ပြီး မကွေးတိုင်းအတွင်း စေတုတ္တရာမြို့မှ လွှဲ၍ တစ်တိုင်းလုံးနီးပါး အင်္ဂလိပ်စာနေ့မှ သိပ္ပံအထိ ငါးဘာသာလုံး မေးခွန်းကွက်တိ ပေါက်ကြားခဲ့သည်။
မေးခွန်းပေါက်ကြားမှုကြောင့် မေးခွန်းရကာ ဖြေဆိုသည့် ကျောင်းသားများ နှင့် မေးခွန်းမရဘဲ ဖြေဆိုသည့် ကျောင်းသားများကြား တရားမျှတမှု မရှိဟု နတ်မောက်မြို့တွင် ကျောင်းဆရာဖြစ်ခဲ့သည့် ကျောင်းဆရာဟောင်း ဦးဌေးဝင်းက ပြောသည်။
"""ဒီနေ့ဖြေတဲ့ သိပ္ပံမေးခွန်းလည်း မနေ့ညနေပိုင်းက ရထားတာနဲ့ တူနေတာပဲ။ (၄)တန်းမေးခွန်းလည်း ကျွန်တော်တို့ဆီ ရောက်နေတာပဲ။ ပေါက်နေတာပဲ။ ဒီနှစ်ကျောင်းသားတွေအားလုံးကို ရာနှုန်းပြည့် အအောင်ပေးရမယ်။"" ဟု ကျောင်းဆရာဟောင်း ဦးဌေးဝင်းက ပြောသည်။"
ယင်းကိစ္စတွင် မေးခွန်းထုတ်သူမှာ အဓိကတာဝန်ရှိပြီး မေးခွန်းမှာ လုံခြုံရမည်ဖြစ်သော်လည်း ယခုကဲ့သို့ ပေါက်ကြားခဲ့ခြင်းဖြစ်ကြောင်း နှင့် မေးခွန်းပေါက်ရသည့် အကြောင်းရင်းမှန်ကိုလည်း မသိရှိရသေးကြောင်း ၎င်းက ပြောသည်။ မေးခွန်းပေါက်ကြားမှုမှာ တိုင်းအတွင်း တစ်မြို့နယ် နှင့် တစ်မြို့နယ် ဖြန့်ချိသည့်အချိန်တွင် အားနည်းချက်ကြောင့် ဖြစ်နိုင်ကြေင်း ၎င်းက သုံးသပ်ထားသည်။
"""ရုံးအဖွဲ့ကပဲ အားနည်းချက်ရှိမလား။ ကြီးကြပ်ရေးမှူးတွေကပဲ အားနည်းချက်ရှိမလားတော့ ပြောလို့မရသေးဘူး။ မြို့နယ်ပညာရေးမှူးရုံးမှာတော့ စစ်ဆေးမှုတွေ ဆောင်ရွက်နေတယ်။ (၈)တန်းမေးခွန်းတွေကတော့ facebook ပေါ်မှာ တွေ့ရတဲ့အနေအထားအရတော့ တော်တော်လေးပျံ့နှံ့တဲ့သဘော တွေ့ရတယ်။ အစိုးရစစ်စာမေးပွဲဆိုတာ ဒီလိုကြီးပဲလားပေါ့။ မေးခွန်းတွေက ဒီလိုပဲ ပျံ့နေသလားဆိုတဲ့အတွေးမျိုး ဝင်သွားရင်မကောင်းဘူး။"" ဟု မကွေး မြို့၊ မူလတန်းလွန်ကျောင်းမှ ကျောင်းအုပ်ဆရာကြီးတစ်ဦးက ဆိုသည်။"
"မင်းဘူးမြို့က ကျောင်းသားမိဘတစ်ဦးကလည်း ""ဒီမေးခွန်းပေါက်ကြားတာ ဘာသာစုံဖြစ်နေတယ်။ တိုင်းပညာရေးမှူးနဲ့ မေးခွန်းကြီးကြပ်သူတွေမှာ အဓိက တာဝန်ရှိတယ်။ သူတို့ကိုလည်း ဘယ်လိုစစ်ဆေးအရေးယူမလဲဆိုတာ စောင့်ကြည့်ရမယ့် အနေအထားပဲ။"" ဟု  ပြောသည်။"
အဆိုပါမေးခွန်းပေါက်ကြားမှုများနှင့် ပတ်သက်၍ မကွေးတိုင်းပညာရေးမှူးရုံးမှ စုံစမ်းစစ်ဆေးမှုများ ဆောင်ရွက်လျက်ရှိပြီး၊ပညာရေးဋ္ဌာနအကြီးအကဲများနှင့် မြန်မာနိုင်ငံစာစစ်အဖွဲ့က လာရောက်စစ်ဆေး ရန်ရှိကြောင်း တိုင်းပညာရေးဋ္ဌာနနှင့် နီးစပ်သော ဝန်ထမ်းတစ်ဦးက ပြောသည်။ ထို့ပြင် လူမှုကွန်ယက်တွင် မေးခွန်းများပေါက်ကြားမှုနှင့် ပတ်သက်၍ အထက်တန်းပြကျောင်းဆရာမ(၁)ဦးနှင့် မိတ္တူဆိုင်ပိုင် ရှင်(၁)ဦးတို့အား မကွေးတိုင်းဒေသကြီး ရဲတပ်ဖွဲ့မှူးရုံးမှ စစ်ဆေးလျှက်ရှိကြောင်း သိရသည်။
ဘိန်းခင်းများ တိုက်ဖျက်ရေး ခွင့်ပြုချက်အတွက် စိတ်ရှည်စွာစောင့်ပေးရန် ကချင်ရဲတပ်ဖွဲ့ပြော
By ဖနိဒါ 
ချင်းမိုင်၊ ဖေဖော်ဝါရီ ၂၀ ။            ။ ဘိန်းခင်းများ တိုက်ဖျက်ရေး ခွင့်ပြုချက် ရရှိရေးအတွက် စိတ်ရှည်စွာ စောင့်ပေးရန် ကချင်ပြည်နယ် ရဲတပ်ဖွဲ့က ကချင်မူးယစ်ဆေးဝါး တိုက်ဖျက်ရေးအဖွဲ့ (Pat Jasan) အား ဖေဖော်ဝါရီလ ၁၉ ရက်တွင် ပြောဆိုခဲ့သည်ဟု သိရသည်။
ဝိုင်းမော်မြို့မှ ၁၀ မိုင်ကျော် အကွာအဝေးရှိ ဝါရှောင်ကျေးရွာအထက် ဆဒုံး၊ ကန်ပိုင်တီ သွားသော ကားလမ်းပေါ် အစိုးရ စစ်တပ်စခန်းမှ ဖေဖော်ဝါရီလ ၁၆ ရက်မှ စတင်၍ ဖြတ်သန်းခွင့် ပိတ်ပင်ထားရာမှ ဖေဖော်ဝါရီ ၁၉ရက်တွင် ရဲတပ်ဖွဲ့က ခေါ်ပြောခြင်းဖြစ်သည်။
“စိတ်ရှည်စွာ သီးခံပေးဦးလို့ ပြောတယ်။ စိတ်ရှည်ဖို့ပဲ ပြောတယ်။ အထက်က အမိန့် ခွင့်တောင်းထားတယ်လို့ ပြောတယ်။ကျနော်တို့ကတော့ စိတ်ရှည်တယ်။ ဟိုမှာ ပိတ်နေတဲ့လူတွေက စိတ်မရှည်တော့ဘူး။ သူတို့ကို အားပေးစကားပြောပြီး အဖြေ စောင့်ရုံပဲ ရှိတာပေါ့”ဟု ကချင်နှစ်ခြင်းခရစ်ယာန်အဖွဲ့ချုပ် (KBC) အထွေထွေအတွင်းရေးမှူး ဒေါက်တာခလမ်ဆမ်စွန်က မဇ္ဈိမကို ပြောသည်။
လက်ရှိ ဝိုင်းမော်မြို့နယ် ဆဒုံး၊ ကန်ပိုင်တီလမ်းမပေါ်တွင် ပိတ်မိနေသော ကချင်မူးယစ်ဆေးဝါးတိုက်ဖျက်ရေးအဖွဲ့ အင်အား ၂၀၀၀ ကျော်မှာ ယာယီတဲများဖြင့် အိပ်နေရသဖြင့် အဆင်မပြေမှုများ ရှိနေသည်ဟု သူက ပြောသည်။
“ကျနော်တို့ကတော့ ဒီအတိုင်းပဲ စောင့်နေရသေးတယ်။ လောလောဆယ်တော့ မြေကြီးပေါ်မှာ အိပ်နေရတယ်။ တခြား အခက်အခဲတော့ သိပ်မတွေ့ရသေးဘူး။ နယ်ခံ ခရစ်ယာန်အသင်းတော်တွေ လာရောက်ပေးကမ်းတာတွေရှိတယ်”ဟု ဒေါက်တာ ခလမ်ဆမ်စွန်က ပြောသည်။
ဖေဖော်ဝါရီလ ၁၇ ရက်က ကချင်ပြည်နယ် အစိုးရ ဌာနဆိုင်ရာများ့နှင့် ကချင်မူးယစ်ဆေးဝါးတိုက်ဖျက်ရေးအဖွဲ့တို့ ပူးပေါင်း၍ သတင်းစာ ရှင်းလင်းပွဲ ပြုလုပ်ရာတွင် အစိုးရတပ်မတော်ဘက်မှ တားဆီးပိတ်ပင်ထားခြင်း မရှိကြောင်းနှင့် ပြည်နယ်ဝန်ကြီးချုပ်၏ ဆုံးဖြတ်ချက်က အဓိက ဖြစ်ကြောင်း ပြောဆိုခဲ့သည်ဟု သူက ပြောသည်။
ယနေ့တွင်လည်း ကချင်ပြည်နယ် မူးယစ်ဆေးဝါးတိုက်ဖျက်ရေးအဖွဲ့အား ပြန်လည်ခေါ်ယူ၍ ဖြတ်သန်းခွင့်ရရန်အတွက် စိတ်ရှည်၍ စောင့်ရန် ပြောဆိုခဲ့ခြင်း ဖြစ်သည်။
ရန်ကုန်မြို့၏ ယဉ်ကြောပိတ်ဆို့မှုအပါအဝင် စနစ်သုံးခုကို အဓိကထား ဖြေရှင်းမည်ဟု တိုင်းအမတ်ပြော
By မျိုးသူအောင် 
ရန်ကုန်၊ ဖေဖေဖာ်ဝါရီ ၂၀ ။ ။ ရန်ကုန်မြို့အတွင်း ရေကြီးရေလျံမှုများ၊ ယဉ်ကြောပိတ်ဆို့မှုနှင့် အမှိုက်သိမ်းမှု စနစ်များကို အရေးကြီးဆုံး ကဏ္ဍများအဖြစ် အဓိကထား ပြန်လည်လေ့လာသွားမည်ဟု ရန်ကုန်တိုင်းဒေသကြီး ဘဏ္ဍာရေး၊ စီမံကိန်းနှင့် စီးပွားရေး ကော်မတီဥက္ကဋ္ဌ ဒေါ်စန္ဒာမင်းက မဇ္ဈိမကို ပြောသည်။
"""ရန်ကုန်တိုင်းလွှတ်တော်အနေနဲ့ ဒီသုံးခုကို အဓိကအရေးကြီးဆုံးအနေနဲ့ ထားပြီး လုပ်ဆောင်ဖို့ရှိပါတယ်။ လုပ်ဆောင်တယ် ဆိုတဲ့နေရာမှာ ဖော်ဆောင်ရမှာတော့ အစိုးရပိုင်းအနေနဲ့ ဖော်ဆောင်ရတာပေါ့။ ဒါပေမယ့် ကျွန်မတို့ အနေနဲ့ လေ့လာတဲ့အပိုင်းအနေနဲ့ ဒီသုံးခုကိုအရင်ဆုံးစပြီးတော့ လေ့လာမယ်"" ဟု ဒေါ်စန္ဒာမင်းက ပြောသည်။"
အဆိုပါ ကိစ္စများဖြေရှင်းနိုင်ရန် အစိုးရအဖွဲ့အနေဖြင့် မည်သို့ ဖြေရှင်းပေးရမည်တို့ကို ကျွမ်းကျင်ပညာရှင်နှင့် အဖွဲ့အစည်းများခေါ်ယူ၍ ကြားနာသွားမည် ဖြစ်ကြောင်းလည်း ၎င်းက ဆိုသည်။
ရန်ကုန်တိုင်းဒေသကြီး လွှတ်တော် ဘဏ္ဍာရေး၊ စီမံကိန်းနှင့် စီးပွားရေး ကော်မတီကို ဒုတိယအကြိမ် တိုင်းဒေသကြီး လွှတ်တော်အစည်းအဝေး တတိယမြောက်နေ့တွင် အမျိုးသားဒီမိုကရေစီအဖွဲ့ချုပ်မှ ဆိတ်ကြီးခနောင်တို မြို့နယ် မဲဆန္ဒနယ်အမှတ်(၁) တိုင်းဒေသကြီးလွှတ်တော်ကိုယ်စားလှယ် ဒေါ်စန္ဒာမင်း ဥက္ကဋ္ဌအဖြစ်တာဝန်ယူပြီး အဖွဲ့ဝင် (၁၁) ဦးဖြင့် ရွေးခြယ်ဖွဲ့စည်းခဲ့ခြင်း ဖြစ်သည်။
"""ပြီးခဲ့တဲ့ ငါးနှစ်မှာတော့ တိုင်းဒေသကြီးအစိုးရက လုပ်ဆောင်ခဲ့တာတွေဟာ လိုအပ်ချက်တွေ ရှိခဲ့တယ်။ အဓိက ကတော့ ပြည်သူတွေကို ချမပြတာပေါ့။ အဲ့ဒီတော့ ကျွန်တော်တို့အနေနဲ့ ပြည်သူ့အသံတွေကို နားထောင်ပြီးတော့ ပြည်သူတွေ လိုအပ်နေတာကို လုပ်ဆောင်သွားမယ်။ ပြည်သူတွေအတွက် ကောင်းမယ့်ဟာတွေကိုပေါ့။ လက်ရှိမှာတော့ တိုင်းဒေသကြီးအတွင်းက ကိုယ်စားတွေနဲ့ ဆွေးနွေးမှုတွေ လုပ်ဆောင်နေပါတယ်"" ဟု ကော်မတီအတွင်းရေးမှူး ဒဂုံမြို့နယ် မဲဆန္ဒနယ်အမတ်(၂)မှ တိုင်းဒေသကြီး လွှတ်တော်ကိုယ်စားလှယ် ဦးကျော်ဇေယျက ပြောသည်။"
သန်းခေါင်စာရင်းမှကျန်နေသည့် လုပ်ငန်းနှင့်အလုပ်အကိုင်အချက်အလက်များ မကြာမီထုတ်ပြန်မည်
By ဟိန်းကိုစိုး 
ရန်ကုန်၊ ဖေဖော်ဝါရီ ၂၀ ။ ။ ပြည်လုံးကျွတ်ကောက်ယူခဲ့သည့် သန်းခေါင်စာရင်းမှကျန်ရှိနေသည့် လုပ်ငန်းနှင့် အလုပ်အကိုင်အချက်အလက်များကို မကြာမီ အချိန်အတွင်း ထုတ်ပြန်ပေးနိုင်တော့မည်ဟု ဗဟိုသန်းခေါင်စာရင်းကော်မတီ အတွင်းရေးမှူး ဦးမြင့်ကြိုင်က မဇ္ဈိမကို အတည်ပြု ပြောကြားသည်။
"""လုပ်ငန်းအမျိုးအစားနဲ့ အလုပ်အကိုင်ကို မေးခွန်းတွေအားလုံးကနေ စိစစ်ပြီး ထုတ်ဝေဖို့ စာအုပ်ရိုက်နေပြီ၊ စာအုပ်ကို UNFPA က တာဝန်ယူပြီးလုပ်နေတယ်။ ပြီးတော့မယ်။ သူတို့ပြီးတာနဲ့ တခါတည်းထုတ်ပြန်သွားမှာ၊ ရက်ကိုတော့ အတိအကျ သတ်မှတ်ပြောလို့မရဘူး။ ဒီအတောအတွင်းပဲဖြစ်နိုင်မယ်။"" ဟု ဦးမြင့်ကြိုင်က ပြောသည်။"
မတ်လ ၃၁ရက်မှ ဧပြီလ ၁၀ရက်ထိ ကောက်ခံခဲ့သည့် သန်းခေါင်စာရင်းအရ မြန်မာနိုင်ငံအတွင်း လူဦးရေ ၅၁.၄ သန်းကျော်ထိ ရှိသည်ဟု ဗဟိုသန်းခေါင်စာရင်း ကော်မရှင်က ၂၀၁၄ခုနှစ် သြဂုတ်လနှင့် ၂၀၁၅ခုနှစ် မေလတို့တွင် အသီးသီးထုတ်ပြန်ခဲ့ပြီး ဖြစ်သည်။
ယခုထုတ်ပြန်မည့် အလုပ်အကိုင်နှင့် လုပ်ငန်းအချက်အလက်များသည် ၂၀၁၄ခုနှစ် သြဂုတ်လနှင့် ၂၀၁၅ခုနှစ် မေလတို့တွင် ထုတ်ပြန်နိုင်ခြင်းမရှိသဖြင့် ကျန်ရှိနေခြင်းဖြစ်သည်။ အလုပ်အကိုင်နှင့် လုပ်ငန်းဆိုင်ရာအချက် အလက်များကို မကြာမီထုတ်ပြန်နိုင်မည်ဖြစ်သော်လည်း ဘာသာနှင့် မျိုးနွယ်စု အချက်အလက်များကမူ စိစစ်တွက်ချက်မှု မပြီးဆုံးသေးသဖြင့် ကျန်ရှိနေသေးသည်။
လူဝင်မှုကြီးကြပ်ရေးနှင့် ပြည်သူ့အင်အား ဝန်ကြီးဌာနက ဦးဆောင်ကာ နိုင်ငံတကာ လူဦးရေရံပုံငွေအဖွဲ့နှင့် ၂၀၁၄ခုနှစ် မတ်လ ၂၉ရက်မှ ဧပြီလ ၁၀ရက်အထိ ၁၂ရက်ကြာအောင် ပြည်လုံးကျွတ်သန်းခေါင်စာရင်းကို ကောက်ခံခဲ့ခြင်းဖြစ်သည်။
မေးခွန်းပေါက်ကြားမှုနှင့် ခေါ်ယူ အစစ်ဆေးခံရသည့် ဆရာမက ပြန်လည်ရှင်းလင်း
By ဒေါင်းလူ၊ တင်ရွှေ 
မကွေး၊ ဖေဖော်ဝါရီ ၂၀ ။ ။ မကွေးမြို့တွင် (၈)တန်းမေးခွန်းပေါက်ကြားခဲ့မှုနှင့် ပတ်သက်၍ မြို့မရဲစခန်းမှ ခေါ်ယူစစ်ဆေးခြင်း ခံခဲ့ရသူ နေခြည် ကိုယ်ပိုင်အထက်ကျောင်းမှ အထက်တန်းပြဆရာမ ဒေါ်လှလှမော်က မေးခွန်းများကို ၎င်းထံမှ စတင်ပေါက်ကြားခဲ့ခြင်း မဟုတ်ကြောင်း နှင့် ယင်းကိစ္စသည် နေခြည်ကိုယ်ပိုင်အထက်တန်းကျောင်းနှင့်လည်း မည်သို့မျှ သက်ဆိုင်ခြင်းမရှိကြောင်း ဖေဖော်ဝါရီ ၂၀ရက်က သတင်းထောက်များအား ခေါ်ယူကာ ရှင်းလင်းခဲ့သည်။
"""ကျွန်မဆီက မေးခွန်းတွေ အဓိက ပေါက်တာမဟုတ်ပါဘူး။ ထိပ်တန်းမိတ္တူဆိုင်က အသိတစ်ယောက်က (၈)တန်း မေးခွန်းလေးများရရင် ပေးပါဦးလို့တောင်းတော့၊ ကျွန်မအသိတစ်ယောက်ဆီကရတဲ့မေးခွန်းကို Viberက တစ်ဆင့် ပို့လိုက်တာကို သူက စီးပွားဖြစ်ငွေရေးကြေးရေးနဲ့ ရောင်းစားတာ။ ကျွန်မကလည်း ရွှေစက်တော်၊ ဥယျာဉ်ကျေးရွာမှာနေတဲ့ သူငယ်ချင်းတစ်ယောက်ဆီက Viberကတစ်ဆင့် ရတာ။ သူ့ကိုလည်း ခေါ်ယူစစ်ဆေးနေတယ်လို့ သိရတယ်။ ဂျာနယ်တွေမှာပါတဲ့ သတင်းတွေနဲ့ပတ်သက်လို့ တရားစွဲဆိုတုံ့ပြန်သွားဖို့ မရှိပါဘူး။"" ဟု ဒေါ်လှလှမော်က ပြောသည်။"
မေးခွန်းပေါက်ကြားခဲ့မှုနှင့် ပတ်သက်၍ မကွေးမြို့ နေခြည်ကိုယ်ပိုင်အထက်ကျောင်းနာမည်အား ဂျာနယ်များတွင် နာမည်ပါရှိခဲ့ပြီး၊ကျောင်း၏ပုံရိပ်ကို ထိခိုက်နိုင်သောကြောင့် ရှင်းလင်းရခြင်းဖြစ်ကြောင်း ဒေါ်လှလှမော်က ပြောသည်။ ၎င်းကို မေးခွန်းပေါက်ကြားသည့် ကိစ္စနှင့် ပတ်သက်ပြီး ဖေဖော်ဝါရီ ၁၈ရက် ည ၇နာရီက အမှတ်(၂)ရဲစခန်းက ခေါ်ယူစစ်ဆေးခဲ့ပြီး စစ်ဆေးချိန်တွင် ပညာရေးဌာန နှင့် စရဖအဖွဲ့များလည်း ပါဝင်ကြောင်း သိရသည်။
မကွေးမြို့၊ နေခြည်ကိုယ်ပိုင်အထက်တန်းကျောင်းမှ ကျောင်းအုပ်ဆရာမကြီး ဒေါ်ကြည်ကြည်မုန်းကလည်း ယခုကဲ့သို့ မေးခွန်းပေါက်ကြားမှုများသည် မဖြစ်သင့်ကြောင်း နှင့် မိမိတို့ကျောင်းမှ ပါဝင်ပတ်သက်ခြင်းမရှိသလို မေးခွန်းပေါက်ကြားမှုကိုလည်း လက်မခံနိုင်ကြောင်း သတင်းစာရှင်းလင်းပွဲတွင် ပြောသည်။ ယင်းကိစ္စသည် ကျောင်းသူကျောင်းသားများ၏ စိတ်ဓါတ်ကို ပျက်စီးစေပြီး အလွယ်ရလိုစိတ်များဖြစ်စေနိုင်ကြောင်း ကျောင်းအုပ်ကြီးက ဖြည့်စွက် ပြောသည်။
မကွေးတိုင်းအတွင်း အဋ္ဌမတန်း စာမေးပွဲမေးခွန်းများမှာ အင်္ဂလိပ်စာ ဖြေဆိုသည့်နေ့မှစပြီး သိပ္ပံမေးခွန်းအထိ ငါးဘာသာ ကွက်တိ ပေါက်ကြားခဲ့ခြင်းဖြစ်သည်။
မြန်မာ- ဗြိတိန် ကုန်သွယ်ရေးတည်ဆောက်ရန် ဗြိတိန်က ကန်ဒေါ်လာ သန်း ၃၀၀ ချထားပေး
By မဇ္ဈိမ 
ဗြိတိန်သယ်ယူပို့ဆောင်ရေးဝန်ကြီး အာမတ်သည် ယခုသီတင်းပတ်အတွင်း မြန်မာနိုင်ငံသို့ လာရောက်ခဲ့ကာ မြန်မာနိုင်ငံ သယ်ယူပို့ဆောင်ရေး အခြေခံအဆောက်အအုံကဏ္ဍ၌ လုပ်ကိုင်နေကြသည့် ဗြိတိန်ကုမ္ပဏီများအတွက် စီးပွားရေးအခွင့်အလမ်းများ ရရှိနိုင်ရေး ဖော်ဆောင်ပေးခဲ့သည်။
ခရီးစဉ်အတွင်း မြန်မာနိုင်ငံသို့ ဗြိတိန်ကုမ္ပဏီများ ကုန်တင်ပို့မှုကို ကူညီအထောက်အကူဖြစ်ရန် ဗြိတိန်ကုန်စည်တင်ပို့မှုရန်ပုံငွေ UKEF အမေရိကန်ဒေါ်လာ သန်း ၃၀၀ ချထားပေးမည်ဖြစ်ကြောင်း အာမတ်က ကြေညာခဲ့သည်။
“နိုင်ငံရေးနဲ့ စီးပွားရေးနယ်ပယ်မှာ စိတ်ဝင်စားဖွယ်ရှိနေတဲ့ မြန်မာနိုင်ငံသို့ လာရောက်ဖို့ အခွင့်အရေးရခြင်းအတွက် ကျေနပ်မိပါတယ်။ အခွင့်အရေးသစ်များ ဆောင်ကြဉ်းပေးခြင်းတစ်ရပ်အဖြစ် ရန်ပုံငွေချထားပေးမှုအကြောင်းကို ကြေညာပေးရတာကတော့ တကယ်ပီတိဖြစ်စရာပါပဲ။ မြန်မာနိုင်ငံသို့ ဗြိတိန်ကုမ္ပဏီတွေ ကုန်တင်ပို့ရာမှာ အကူအညီအဖြစ် ဗြိတိန်ကုန်တင်ပို့မှုရန်ပုံငွေကို အမေရိကန်ဒေါ်လာ သန်း ၃၀၀ အထိ တိုးမြှင့်ချထားပေးတာပဲဖြစ်ပါတယ်။ ဒါက ဗြိတိန်ကုမ္ပဏီတွေအတွက်အပြင် မြန်မာ့စီးပွားရေးအခင်းအကျင်းအတွက်လည်း အရေးကြီးပါတယ်။”ဟု အာမတ်က ပြောသည်။
UKEFသည် နိုင်ငံတကာအသိုက်အဝန်းသို့ ပြန်လည်ဝင်ဆံ့လာပြီး အခြေခံအဆောက်အအုံ တည်ဆောက်ရေးကို အရှိန်မြှင့်တင်လာနေသည့် မြန်မာနိုင်ငံတွင် စီးပွားရေးယှဉ်ပြိုင်နေရသည့် ဗြိတိန်ကုမ္ပဏီများအား ကူညီထောက်ပံ့ပေးနေသည့် ချေးငွေချထားပေးရေး လုပ်ငန်းစဉ်တစ်ရပ်ဖြစ်သည်။
အာမတ်၏ နှစ်ရက်တာ ရန်ကုန်သို့ လာရောက်သည့် ခရီးစဉ်တွင် ရန်ကုန်မြို့တော်ဝန် ဦးလှမြင့်နှင့်လည်း တွေ့ဆုံခဲ့ကာ ရန်ကုန်မြို့ပြဖွံ့ဖြိုးရေး ကိစ္စရပ်များကို ဆွေးနွေးခဲ့သည်။ ထို့ပြင် ပြည်တွင်းနှင့် ပြည်ပစီးပွားရေးသမား၊ အခြေခံအဆောက်အအုံ ဖွံ့ဖြိုးရေးလုပ်ငန်းများတွင် ပါဝင်လုပ်ကိုင်နေသူများနှင့်လည်း တွေ့ဆုံခဲ့သည်။
ရှမ်းတိုက်ပွဲများအပေါ် အလွန်စိတ်ပူပန်ကြောင်း အမေရိကန်သံရုံး ထုတ်ပြန်
မြန်မာနိုင်ငံ ရှမ်းပြည်နယ်မြောက်ပိုင်းတွင် ပြည်သူထောင်ပေါင်းများစွာ အိုးအိမ်စွန့်ထွက်ပြေးရသည့် တိုင်းရင်းသားလက်နက်ကိုင်အဖွဲ့များနှင့် စစ်တပ်အကြား တိုက်ပွဲများဖြစ်နေခြင်းအပေါ် အလွန်စိတ်ပူပန်ကြောင်း အမေရိကန်သံရုံးက ပြောပြီး တည်ဆောက်ဆဲ ငြိမ်းချမ်းရေးလုပ်ငန်းစဉ်များ ပြိုပျက်သွားအောင် ခြိမ်းခြောက်လာလိမ့်မည်ဟု သတိပေးလိုက်သည်။
ပြီးခဲ့သည့် သီတင်းပတ်အတွင်း ရှမ်းပြည်နယ်၌ နယ်မြေတိုင်းရင်းသားတပ်ဖွဲ့နှစ်ခုဖြစ်သည့် ရှမ်းပြည်ပြန်လည်ထူထောင်ရေးကောင်စီ RCSS နှင့် တအောင်းအမျိုးသားလွတ်မြောက်ရေးတပ်မတော် TNLA တို့ကြား ပြင်းထန်သည့် တိုက်ပွဲများဖြစ်ပွားလာခဲ့ခြင်းဖြစ်သည်။
ပြီးခဲ့သည့် ရွေးကောက်ပွဲတွင် အနိုင်ရသည့် ဒေါ်အောင်ဆန်းစုကြည်အတိုက်အခံပါတီထံ စစ်တပ်နောက်ခံ အစိုးရက အာဏာလွှဲပြောင်းနေသည့် စပ်ကူးမတ်ကူးကာလအတွင်း ယခုကဲ့သို့ တိုက်ပွဲများ ရုတ်တရက်ထဖြစ်ခြင်းဖြစ်သည်။
"""RCSSရယ်၊ TNLA ရယ်၊ တပ်မတော်တို့ရယ်ကြားမှာဖြစ်ပွားနေတဲ့ တိုက်ပွဲများတွေအပေါ် အမေရိကန်သံရုံးအနေနဲ့ အလွန်စိုးရိမ်ပါကြောင်း"" ဖေဖော်ဝါရီ ၁၉ ရက် ညနေက ထုတ်ပြန်သည်။"
"""ငြိမ်းချမ်းရေးလုပ်ငန်းစဉ်တွေမှာ သွားနေတဲ့ လမ်းကြောင်းအတိုင်း တွေ့ဆုံဆွေးနွေးပွဲများကို တည်တည်ငြိမ်ငြိမ်ဖော်ဆောင်သွားဖို့ ကျွန်တော်တို့အနေနဲ့ ဘက်ပေါင်းစုံက အဖွဲ့အစည်းတိုင်းကို တိုက်တွန်းပါသည်။""ဟု ထုတ်ပြန်ချက်တွင် ဖော်ပြသည်။"
ယခုလစမှ စတင်ပြီး တိုက်ပွဲများကြောင့် နေအိမ်စွန့်ခွာထွက်ပြေးရသည့် စစ်ဘေးရှောင်ပြည်သူပေါင်း ၄၃ ၀၀ အနည်းဆုံး ရှိသွားပြီဖြစ်ကြောင်း ကုလသမဂ္ဂ လူသားချင်းစာနာထောက်ထားရေးပူးပေါင်းဆောင်ရွက်မှုရုံးက ခန့်မှန်းထုတ်ပြန်ထားသည်။
တိုက်ပွဲများသည် ရှမ်းမြောက်ပိုင်း TNLA တပ်ဖွဲ့တို့က ကိုယ်စားပြုပိုင်ဆိုင်သည့်ဟုဆိုသည့် ပလောင်တိုင်းရင်းသားများနေထိုင်ရာ ဒေသများတွင် နယ်မြေအငြင်းပွားမှုမှ စတင်၍ ဖြစ်ပွားခြင်းဖြစ်သည်။
RCSS တပ်ဖွဲ့များက ယခင်တောင်ဖက်ပိုင်းတွင် အခြေစိုက်ခဲ့ကြခြင်းဖြစ်သည်။
TNLA က မြန်မာစစ်တပ်က RCSS တို့ဖက်က ကူညီနေသည်ဟုလည်း စွပ်စွဲထားသည်။ RCSS သည် ပြီးခဲ့သည့် အစိုးရဦးဆောင်သော ငြိမ်းချမ်းရေးဆွေးနွေးပွဲများတွင် ပါဝင်ပြီး အပစ်ရပ်စာချုပ်တွင် လက်မှတ်ရေးထိုးထားသည့် အဖွဲ့ရှစ်မှ တစ်ဖွဲ့ဖြစ်ကာ TNLA ကမူ ပါဝင်လက်မှတ်ရေးထိုးခြင်းမရှိသည့် အဖွဲ့တစ်ဖွဲ့ဖြစ်သည်။
RCSS နှင့် TNLA ကိစ္စ ကြားဝင်ညှိနှိုင်းရန် ငါးဦးကော်မတီတစ်ရပ်ကို UNFC အရေးပေါ်အစည်းအဝေးတွင် ဖွဲ့စည်း
By ဖနိဒါ 
ချင်းမိုင်၊ ဖေဖော်ဝါရီ ၂၀ ။ ။ ရှမ်းပြည်နယ် မြောက်ပိုင်းတွင် လက်ရှိဖြစ်ပွားနေသည့် ရှမ်းပြည်ပြန်လည်ထူထောင်ရေးကောင်စီ(RCSS)နှင့် ပလောင် အမျိုးသား လွတ်မြောက်ရေးအဖွဲ့(TNLA)တို့၏ တိုက်ပွဲများအရေး ကြားဝင်ညှိနှိုင်းပေးရန် ငါးဦးပါသည့် ကော်မတီတစ်ရပ်အား ညီညွတ်သော တိုင်းရင်းသားလူမျိုးများ ဖက်ဒရယ်ကောင်စီ(UNFC) ၏ အရေးပေါ် အစည်းအဝေး တတိယနေ့တွင် ဖွဲ့စည်းလိုက်သည်။
ယင်းကော်မတီတွင် UNFC ဒု ဥက္ကဋ္ဌ နိုင်ဟံသာ ဦးဆောင်၍ အဖွဲ့ဝင်များဖြစ်သော ဗိုလ်ချုပ် ဘီထူး၊ ဗိုလ်ချုပ်ဂွမ်မော်၊ ဗိုလ်မှူးချုပ် စိုင်းထူး၊ ဦးထွန်းဇော်တို့ ပါဝင်သည်။ သို့သော် ကော်မတီအနေက မည်သည့်နေ့၊ နေရာတွင် တွေ့ဆုံညှိနှိုင်းရန်ကိုမူ မသတ်မှတ်သေးကြောင်း UNFC အဖွဲ့ဝင် ခူဦးရယ်က ပြောသည်။
“RCSSနဲ့ TNLAအကြားဖြစ်နေတဲ့ ပြဿနာကတော့ ရှင်းရှင်းပြောရရင် ရေရှည်မှာ ဒီထက်ပိုမိုကြီးမားတဲ့ ပြဿနာတွေ ဖြစ်ပေါ်လာနိုင်တယ် ဆိုတဲ့ ချို့ယွင်းချက်ရှိပါတယ်။ အဲဒါနဲ့ပတ်သက်လို့ ဖြန်ဖြေပေးဖို့ ဆောင်ရွက်ပေးဖို့ ဆက်စပ်ပေးဖို့ လိုအပ်မယ်လို့ ခေါင်းဆောင်များက ဆွေးနွေးကြတယ်။ ဒါကြောင့် ငါးဦးပါ အဖွဲ့တဖွဲ့ကို တာဝန်ပေးပါတယ်”ဟု ခူဦးရယ်က သတင်းထောက်များကို ပြောသည်။
လက်ရှိ တိုက်ပွဲ ဖြစ်ပွားနေမှုအား ကြားဝင် ဆက်စပ်ပေးရန် မလွယ်ကူသော်လည်း ထိုနှစ်ဖွဲ့၏ အခြေခံ ပြဿနာ အကြောင်းတရားများကို လေ့လာကာ ကြားဝင် ညှိနှိုင်းဆွေးနွေးသွားမည်ဟု ၎င်းက ပြောသည်။
“အဖွဲ့အစည်းတိုင်းမှာ ကိုယ်စီ အကြောင်းပြချက်တွေ၊ အကြောင်းတရားတွေ အများကြီးရှိတယ်။ ကျွန်တော်တို့မသိ မမြင်တဲ့ အခြေခံ အကြောင်းအရာတွေ အများကြီးရှိတယ်။ လူသိရှင်ကြား ပြောလို့မရတဲ့အခြေခံ အကြောင်းတရားတွေ အများကြီးရှိနိုင်တယ်။ ဒါပေမဲ့ အရင်းခံ ပြဿနာ ဘာလဲဆိုတာတော့ မသိဘူး။ ဒီကိုယ်စားလှယ်အဖွဲ့ကလည်း အဲဒီလို သိရှိအောင် ပထမဆုံး အရင်လေ့လာရမယ်။ ဒါကြောင့် နှစ်ဖက်စလုံး အမြန်ဆုံးတွေ့ဆုံဖို့ ကျွန်တော်တု့ိ ပြောလိုက်တဲ့နေရာမှာလည်း ချက်ချင်းတွေ့ရမယ်လို့ ဘယ်လိုမှ မျှော်လင့်လို့ မရဘူး”ဟု ခူဦးရယ်က ပြောသည်။
TNLA နှင့် RCSS အကြား အပစ်အခတ် ရပ်စဲရန်အတွက် နှစ်ဖက် နစ်နာမှု မရှိစေရန် အမြန်ဆုံး ဆက်စပ်ညှိနှိုင်းပေးသွားမည် ဖြစ်ကြောင်း SSPP မှ ဗိုလ်မှူးချုပ် စိုင်ထူးက “နှစ်ဖက်စလုံး အပစ်အခတ် ရပ်စဲဖို့၊ ကြားမှာ အမြန်ဆုံး တွေ့ဆုံပေးမယ်။ ဘယ်သူဘက်မှ မနစ်နာအောင် အောင်မြင်အောင် ညှိနှိုင်းပေးမယ်”ဟု သူက မဇ္ဈိမကို ပြောသည်။
RCSS နှင့် ပအိုဝ်းအမျိုးသားလွတ်မြောက်ရေးအဖွဲ့ချုပ်တို့ နယ်မြေအငြင်းပွားမှုတွင်လည်း UNFCက ကြားဝင် ဖြေရှင်းခဲ့သလို၊ လက်ရှိ TNLA နှင့် RCSS တို့ ဖြစ်ပွားနေသော ပြဿကိုလည်း ကြားဝင် ဖြေရှင်းပေးနိုင်လိမ့်မယ်ဟု မျှော်လင့်ကြောင်း TNLA ၏  နိုင်ငံခြားရေးဌာနမှူး တာဘန်လက မဇ္ဈိမကို ပြောသည်။
“အရင်က ပအိုဝ်းနဲ့ RCSSတို့ ဖြစ်ခဲ့တဲ့ ပြဿနာတွေကိုလည်း တပ်ပေါင်းစုအနေနဲ့ ဝင်တဲ့အခါကြတော့ ပြဿနာ တစုံတရာ ပြေငြိမ်းသွားတယ်။ ၂၀၁၃ ခုနှစ်ကလည်း တခါ တိုက်ပွဲဖြစ်ခဲ့ဘူးတယ်။ အဲဒီတုန်းကလည်း UNFC က ပြန်ဖြေပေးလိုက်တော့ ပြန်ငြိမ်းအေးသွားတယ်။ ဆိုတော့ အခုထိ ဒီအခါလည်း အောင်မြင်လိမ့်မယ်လို့မျှော်လင့်တယ်။ မျှော်လင့်တာကဘာလဲဆိုတော့ တခါတည်း တိုက်ပွဲ ရပ်ရုံမဟုတ်ဘူး၊ သူရဲ့ ပြဿနာအကြောင်းအရင်းကို ဖြေရှင်းပေးနိုင်ရင်တော့ ခဏခဏ မဖြစ်အောင် ဖြေရှင်းပေးနိုင်၊ ကြားဝင်ပေးနိုင်လိမ့်မယ်လို့ ကျွန်တော်တို့က မျှော်လင့်တယ်”ဟု ၎င်းက ပြောသည်။
UNFC ၏ ၃ ရက်ကြာ ကျင်းပသော အရေးပေါ်အစည်းအဝေးတွင် ငြိမ်းချမ်းရေးဆွေ့ဆုံဆွေးနွေးရေး ကိုယ်စားလှယ် အဖွဲ့သစ်ဖွဲ့စည်း၍ လုပ်ငန်းတာဝန်များ ပေးအပ်ခြင်း၊ TNLA နှင့် RCSS အကြား ကြားဝင် ညှိနှိုင်းပေးရေး UNFC ၏ ဌာနဆိုင်ရာလုပ်ငန်းများ ပြန်လည် သုံးသပ်ခြင်းများ ဆွေးနွေးခဲ့ခြင်း ဖြစ်သည်။
ယင်းအပြင် ၂၀၁၅ ခုနှစ် ဒီဇင်ဘာလ ၁၀ ရက်က UNFC မျက်နှာစုံညီ အစည်းအဝေးတွင် ဖွဲ့စည်းထားသည့် အဖွဲ့ဝင် ၉ ဦးပါ ကော်မတီကို ဖွ့ဲစည်းခဲ့သည်ကို ပြန်လည် ပြင်ဆင်ဖွဲ့စည်းလိုက်ခြင်း ဖြစ်သည်။
အစည်းအဝေးတွင် ကချင်လွတ်လပ်ရေးအဖွဲ့(KIO)၊ မွန်ပြည်သစ်ပါတီ(NMSP)၊ ရှမ်းပြည် တိုးတက်ရေးပါတီ(SSPP)၊ ကရင်နီအမျိုးသား တိုးတက်ရေးပါတီ (KNPP)၊ ပလောင်ပြည် လွတ်မြောက်ရေး တပ်ဦး (PSLF)၊ ရခိုင်ပြည် အမျိုးသားကောင်စီ(ANC)၊ လားဟူ ဒီမိုကရက်တစ်ပါတီ(LDP)၊ ဝ အမျိုးသား အဖွဲ့ချုပ်(WNO)၊ မြန်မာ အမျိုးသား ဒီမိုကရေစီ မဟာမိတ်တပ်ဖွဲ့(MNDAA) စသည့် ကိုယ်စားလှယ် ၄၀ ကျော် တက်ရောက် နေခြင်း ဖြစ်သည်။
အစိုးရသစ်နှင့် ငြိမ်းချမ်းရေးဆွေးနွေးရန် ၁၃ဦးကော်မတီကို UNFC တိုးချဲ့ဖွဲ့စည်း
By ဖနိဒါ 
ချင်းမိုင်၊ ဖေဖော်ဝါရီ ၂၀ ။ ။ ဧပြီ ၁ရက်တွင် တက်လာမည့် အစိုးရသစ်နှင့် ငြိမ်းချမ်းရေး ဆွေးနွေးနိုင်ရန်အတွက် ညီညွတ်သော တိုင်းရင်းသားလူမျိုးများ ဖက်ဒရယ်ကောင်စီ (UNFC) က ကိုယ်စားလှယ် ၁၃ဦးပါ “နိုင်ငံရေး ဆိုင်ရာ ညှိနှိုင်းဖြေရှင်းရေး ကော်မတီ”ကို တိုးချဲ့ ဖွဲ့စည်းလိုက်သည်ဟု UNFC အထွေထွေ အတွင်းရေးမှူး ခူဦးရယ်က သတင်းထောက်များကို ပြောသည်။
UNFC ၏ ၃ ရက်ကြာ ကျင်းပသော အရေးပေါ်အစည်းအဝေးတွင် ငြိမ်းချမ်းရေးဆွေ့ဆုံဆွေးနွေးရေး ကိုယ်စားလှယ် အဖွဲ့သစ်ဖွဲ့စည်း၍ လုပ်ငန်းတာဝန်များ ပေးအပ်ခဲ့သည်။
“ငြိမ်းချမ်းရေးဖြစ်စဉ်နဲ့ပတ်သက်ပြီးတော့ ကျနော်တို့ ကိုယ်စားလှယ်တွေ စုဖွဲ့တဲ့နေရာမှာ ၉ ဦးအခြေခံနဲ့စုဖွဲ့ပြီးတော့ လိုအပ်ရင် လိုအပ်သလို၊ လောလောဆယ် ၁၁ ဦး နာမည်စာရင်းနဲ့ စုဖွဲ့ထားပြီးဖြစ်တယ်။ လိုအပ်ရင် တိုးချဲ့ဖွဲ့စည်းမယ်။ အဲဒီအဖွဲ့ကို တက်လာမယ့် အစိုးရကနေ အပ်နှင်းလိုက်မယ့် ငြိမ်းချမ်းရေးကိုယ်စားလှယ်တွေနဲ့ တွေ့ဆုံဆွေးနွေးဖို့ ပြင်ဆင်တာဖြစ်တယ်”ဟု ခူဦးရယ်က ပြောသည်။
ယင်းကော်မတီတွင် ခေါင်းဆာင်အဖြစ် ခူဦးရယ်၊ ဒုတိယ ခေါင်းဆောင် (၁) ဗိုလ်ချုပ် စိုင်ထူး၊ ဒုတိယခေါင်းဆောင်(၂) ဗိုလ်ချုပ် ဂွမ်မော် တို့ဖြစ်ပြီး အဖွဲ့ဝင်များအဖြစ် SSPP မှ စပ်စိုင်အွန်၊ မွန်ပြည်သစ်ပါတီမှ နိုင်ရွှေသိန်း၊ KIO မှ ဒူဝါဘောမ်ဝမ်လရော်၊ ANCက ဗိုလ်ချုပ်ကြီး မင်းထွန်း၊ LDU ဗိုလ်မှူးကြီး စောလမွန်၊ WNO မှ ဗိုလ်မှူး တာ့ညီလူ၊ PSLF မှ တာဘန်လ၊ MNDAA မှဖုန်းဝင်းနိုင် တို့ အပါအဝင် ၁၃ ဦးဖြင့် ဖွဲ့စည်းလိုက်ကြောင်း သိရသည်။ KNPP နှင် NMSP တို့မှ ကိုယ်စားလှယ် ၂ ထပ်မံ တိုးမြင့် ဖွဲ့စည်းမည် ဖြစ်သည်။
ယင်းအပြင် ဖေဖော်ဝါရီ ၂၂ရက် သို့မဟုတ် ၂၃ရက်တွင်လည်း တစ်နိုင်ငံလုံးအပစ်ရပ်စဲရေးအတွက် ပြည်ထောင်စု ငြိမ်းချမ်းရေးကောင်စီ(UPWC) ဒုဥက္ကဌ ဝန်ကြီး ဦးအောင်မင်း ဦးဆောင်သောအဖွဲ့နှင့် တိုင်းရင်းသားလက်နက်ကိုင်အဖွဲ့များ ထိုင်းနိုင်ငံ၊ ချင်းမိုင်မြို့တွင် တွေ့ဆုံ ဆွေးနွေးမည်ဖြစ်သည်။
“မနေ့က အစည်းအဝေးမှာ တွေ့ကြမယ်လို့တော့ သဘောတူထားပြီးပြီ။ အရင်တွေ့နေကြတွေပဲ။ မိတ်မပျက်ဖို့ တွေ့ကြမယ်”ဟု UNFC ဒုဥက္ကဌ နိုင်ဟံသာက ပြောသည်။
တစ်နိုင်ငံလုံး အပစ်အခတ် ရပ်စဲရေးစာချုပ်မူကြမ်း(NCA) လက်မှတ်မထိုးသေးသော တိုင်းရင်းသား လက်နက်ကိုင် အဖွဲ့အစည်း ခေါင်းဆောင်များနှင့် တွေ့ဆုံနိုင်ရန် ပြင်ဆင်နေဆဲ ဖြစ်သည်ဟု မြန်မာနိုင်ငံ ငြိမ်းချမ်းရေးပြန်လည် ထူထောင်ရေးလုပ်ငန်းဗဟိုဌာန(MPC) အကြီးတန်းအရာရှိ ဦးလှမောင်ရွှေက ပြောသည်။
လူငယ်တစ်ဦး မဲတစ်ပြားနဲ့  တန်ဖိုးတစ်ခု
By ကေဇူး 
ရွေးကောက်ပွဲနဲ့ လူငယ်အစီအစဉ်ကို အပတ်စဉ် ထုတ်လုပ်နေတာ အခု အကြိမ်ဆို ငါးကြိမ်မြောက် ဖြစ်သွားပြီ။ ဒီအစီအစဉ်အတွက် ရန်ကုန်မြို့နဲ့ နယ်ဘက်တွေက လူငယ်တွေ အများကြီးနဲ့ တွေ့ဆုံစကားပြောရပါတယ်။ လူငယ်တွေကို ရှာကြံအင်တာဗျူးရတယ်။ သူတို့တွေရဲ့ ရွေးကောက်ပွဲနဲ့ ပတ်သက်ပြီး သိရှိထားမှုတွေကို မေးစမ်းကြည့်ရပါတယ်။
တချို့လူငယ်တွေက ပညာရေးမှာ အချိန်တွေ အများကြီး ပေးထားရပါတယ်။ ကျူရှင်တစ်ဖက် ၊ကျောင်းတစ်ဖက် ၊အပြင်သင်တန်းတွေ တစ်ဖက်နဲ့မို့ ရွေးကောက်ပွဲဆိုတာ ဘာမှန်းတောင် မသိပါဘူးလို့ ဖွင့်ဟလာတဲ့လူငယ်တွေ ရှိပါတယ်။
တချို့လူငယ်တွေကတော့ ကိုယ့်ဘဝ ကိုယ်ကျောင်းနေရတဲ့အတွက် တစ်ရက်နဲ့ တစ်ရက် အလုပ်ထဲမှာ အချိန်ကုန်နေရတာ ဖြစ်တဲ့အတွက် ရွေးကောက်ပွဲကို အာရုံမထားမိဘူးလို့ ဆိုလာပါတယ်။
လူငယ်တွေ ရွေးကောက်ပွဲကို စိတ်မဝင်စားနိုင်တာ ၊စိတ်မဝင်စားတာက တကယ်တော့ ဒီထက်ပိုတဲ့ အကြောင်းပြချက်တွေ ရှိနေပါသေးတယ်။
အမျိုးသား ဒီမိုကရေစီအဖွဲ့ချုပ် လူငယ်ရေးရာတာဝန်ခံ ဒေါက်တာ စိုးမိုးသူက သူ့အမြင်ကို အခုလို ပြောပါတယ်။
"""နိုင်ငံရေးအကြောင်း ပြောရင် ဒါက မိဘတွေ ကိုယ်တိုင်က အန္တရာယ်ရှိတယ်လို့ ယူဆပြီး လုံးဝ မပြောခိုင်းဘူး။နိုင်ငံရေးနဲ့ လုံးဝ မပတ်သက်နဲ့ နိုင်ငံရေးဟာ အန္တရာယ်၊ နိုင်ငံရေးကို ပတ်သက်ခြင်းအားဖြင့် ကိုယ့်ရဲ့ကိုယ်ကျိုးကို ထိခိုက်နိုင်တယ်ဆိုပြီး မှာခဲ့တယ်။ အဲဒီလို နိုင်ငံရေးဆိုတာကို ကျယ်ကျယ်မပြောဝံ့တဲ့ အချိန်မှာ ရွေးကောက်ပွဲဆိုတာကို ကျင်းပခဲ့တယ်။ လုံလောက်တဲ့ အသိပညာပေးမှုမျိုး မရခဲ့ဘူး"" ဟု ဆိုသည်။"
ရွေးကောက်ပွဲဆိုတာ နိုင်ငံရေးလို့ နားလည်ထားကြတဲ့အတွက် နိုင်ငံရေးနဲ့ ဝေးဝေးနေချင်တဲ့ လူငယ်တွေက ရွေးကောက်ပွဲမှာ မဲထည့်ရေးကို စိတ်မဝင်စားကြတာလည်း အချက်တစ်ချက်အဖြစ် ရှိနေပါသေးတယ်။
ရပ်ကွက်ထဲမှာ၊ အိမ်မှာ၊ စာသင်ကျောင်းတွေမှာ နိုင်ငံရေးနဲ့ ပတ်သက်တဲ့ အကြောင်းအရာတွေ ပြောမယ့်သူမရှိ၊ နားထောင်မယ့်သူမရှိ။ ရုပ်မြင်သံကြားအစီအစဉ်တွေမှာလည်း နိုင်ငံရေးနဲ့ ပတ်သက်တဲ့ စိတ်ဝင်စားစရာ ကဏ္ဍတွေကို ထိန်းချုပ်ထားခဲ့တာ ဆယ်စုနှစ်ပေါင်းများစွာ။
ဒီအကြောင်းတရားတွေဟာ လူငယ်အတွက် နိုင်ငံရေးနဲ့ ပတ်သက်တဲ့ အချက်အလက်တွေကို သိရှိဖို့ စိတ်ဝင်စားဖို့ တားဆီးထားတဲ့ အချက်တွေ ဖြစ်ပါတယ်။
"အင်တာဗျူးချိန်မှာဖြေတဲ့ လူငယ်အများစုက ""ရွေးကောက်ပွဲအကြောင်း မသိဘူး၊ နိုင်ငံရေးတွေကို စိတ်မဝင်စားဘူး"" ဆိုတဲ့ အဖြေတွေသာ ဆက်တိုက်ရရှိနေခဲ့ပါတယ်။"
လူငယ်တွေဆိုတာ စူးစမ်းချင်စိတ်အမြဲရှိနေတဲ့ သူတွေ ဖြစ်ပါတယ်။ ရွေးကောက်ပွဲကို လုံးဝ စိတ်မဝင်စားဘူးလားဆိုတော့ အဲဒီလိုလည်း မဟုတ်သေးပါဘူး။ လူငယ်တွေမှာ စိတ်ဝင်စားမှုတွေ အမြဲတမ်း ရှိနေပါတယ်။ အခြေအနေ အကြောင်းတရားတွေကို အခြေခံပြီး သူတို့ရဲ့သိချင်စိတ်ကို ချိုးနှိမ်ထားရတာလည်း ဖြစ်ပါတယ်။ ရွေးကောက်ပွဲကို ဘာမှ မသိပေမယ့် စိတ်ဝင်စားနေတဲ့ လူငယ်တစ်ဦးက “ကျွန်တော်တို့ မဲထည့်ရင်ကော ဒီအတွက် ဘာတွေအကျိုးဖြစ်မှာလဲ။ မထည့်ရင်ဘာဖြစ်မှာလဲဗျ။ နောက်ပြီး ဝင်ပြိုင်တဲ့သူတွေထဲမှာ တစ်ယောက်ကိုမှ မကြိုက်ဘူးဆိုရင်ကော ဘယ်လိုလုပ်မှာလဲ “လို့ မိုးကုတ်ကနေ ရန်ကုန်မှာ အခြေချနေထိုင်တဲ့လူငယ် ကိုဝဏ္ဏက ဆိုပါတယ်။
ရွေးကောက်ပွဲနဲ့ ပတ်သက်တာတွေ လူငယ်တွေ မသိသေးတာကို အပြစ်တင်မယ့်အစား ရွေးကောက်ပွဲနဲ့ ပတ်သက်တဲ့ အချက်အလက်တွေကို သိချင်နေတဲ့ လူငယ်တွေဆီကို ရောက်ဖို့က ဦးစားပေးရမယ့် အခြေအနေ ဖြစ်ပါတယ်။
နိုင်ငံရဲ့အရေးကြီးတဲ့ ကာလ၊ အကူးအပြောင်းအတွက် တစ်ဦးချင်း အရေးကြီးနေတဲ့ကာလမှာ လူငယ်တွေ အင်နဲ့ အားနဲ့ ပါဝင်မလာဘူးဆိုရင်တော့ ပေါ့ပျက်ပျက် အပြောင်းအလဲတစ်ခု ပဲ ဖြစ်ပါလိမ့်မယ်။
လူငယ်တွေပါဝင်လာအောင်လုပ်ဖို့ ဘယ်လိုနည်းလမ်းတွေ အသုံးပြုသင့်သလဲ ဆိုတာကို ပဲခူးတိုင်း ရွေးကောက်ပွဲ
"စောင့်ကြည့်ရေး အဖွ့ဲတာဝန်ခံ ကိုလင်းနိုင်ဦးက ""လူငယ်တွေ ဘောလုံးပွဲကို စိတ်ဝင်စားနေတဲ့ အချိန်မှာ သမ္မတက"
"ဘောလုံးအကြောင်း ပြောလိုက်တော့ လူငယ်တွေကြားမှာ ပေါက်သွားသလိုမျိုး သူတို့ဆီကို တိုက်ရိုက်ရောက်အောင် နည်းလမ်းတွေ ရှာပြီး စေတနာပါပါ လုပ်ရင် လူငယ်တွေ ပါဝင်လာမှာပါ""ဟု သုံးသပ်ပါတယ်။"
နိုင်ငံရေးမဟုတ်တဲ့ ပရဟိတအဖွဲ့ငယ်လေးတွေ မြို့နယ်တိုင်း ရပ်ကွက်တိုင်း ကျေးရွာတိုင်းမှာ ရှိပါ တယ်။ လူငယ်တွေ အနေနဲ့ နိုင်ငံရေးကို စိတ်မဝင်စားပေမယ့် ကိုယ့်ဒေသ ကိုယ့်ပတ်ဝန်းကျင် မှာ ကောင်းသော အလုပ်တွေ လုပ်ဖို့ စိတ်ဝင်စားလာကြပါတယ်။
ကိုယ့်ပတ်ဝန်းကျင်မှာ ရေဘေးသင့်တဲ့သူတွေအတွက် ကူညီရေးအဖွဲ့တွေ၊ သွေးလိုအပ်နေသူတွေအတွက်
သွေးလှူရှင်အသင်းတွေနဲ့ ပညာရေး၊ ကျန်းမာရေးနဲ့ အခြားသော ပရဟိတ အဖွဲ့တွေမှာ လူငယ်တွေ အများကြီး အများကြီး အင်တိုက်အားတိုက် ပါဝင်နေတာကို ငြင်းလို့ မရပါဘူး။
ဒါဟာ သူတို့ရဲ့လုပ်အားတွေ လူတို့ရဲ့တန်ဖိုးတွေရဲ့ အကျိုးသက်ရောက်မှုကို လက်တွေ့ကျကျ တွေ့မြင်ရသလို ဖြစ်ရလို့ပါပဲ။
ရွေးကောက်ပွဲမှာ မဲထည့်ခြင်းဟာ ကိုယ့်ပတ်ဝန်းကျင် ကိုယ့်ဒေသမှာ ကိုယ့်ရဲ့လုပ်အား၊ ကိုယ့်ရဲ့ တန်ဖိုး အကျိုးသက်ရောက်မှု ရှိသလိုမျိုး ကိုယ့်နိုင်ငံ အပြောင်းအလဲအတွက် တန်ဖိုးတစ်ခု ဖြစ်ပါတယ်။
ဆယ်တန်းစာမေးပွဲမှာ အမှတ်ကောင်းကောင်းနဲ့ အောင်မြင်ပေမဲ့ တစ်မှတ်တည်း ကပ်နည်းလို့ ကိုယ်လိုချင်တဲ့
မေဂျာမလျှောက်နိုင်သလိုမျိုး ကိုယ့်မဲ တစ်မဲ ကျန်ခဲ့လို့ နိုင်ငံအတွက် အရေးကြီးတဲ့ ဆုံးဖြတ်ချက်တွေ
ပေးဆပ်ချင်စိတ်ရှိမှ ငြိမ်းချမ်းရေးရမယ်လို့ ဒေါ်အောင်ဆန်းစုကြည်ပြော
By မင်းမင်း 
နေပြည်တော်(ဖေဖော်ဝါရီ ၂၀)။ ။ ငြိမ်းချမ်းမှုရှိမှသာ တိုင်းပြည်ချမ်းသာကြွယ်ဝလာမည်ဖြစ်ပြီး တစ်ဦးချင်းစီက ရယူလိုစိတ်ကိုရှေ့တန်းမတင်ဘဲ ပေးဆပ်လိုစိတ်ရှိမှသာ ငြိမ်းချမ်းရေးရရှိမည်ဟု အစိုးရတစ်ရပ်ဖွဲ့စည်းတော့မည့် အမျိုးသားဒီမိုကရေစီအဖွဲ့ချုပ်(NLD)ပါတီဥက္ကဌ ဒေါ်အောင်ဆန်းစုကြည်က ပြောဆိုလိုက်သည်။
"""ငြိမ်းချမ်းမှုအတွက် အဓိကလိုအပ်ချက်ကဘာလည်းဆိုတော့ တစ်ယောက်တစ်မျိုးပြောကြမှာပဲ။ ဒါပေမယ့် ကျွန်မအနေနဲ့တော့ ပေးချင်တဲ့စိတ်၊ ကျွန်မတို့တစ်ဦးချင်းတစ်ဦးချင်းဟာ ပေးဆပ်ချင်တဲ့စိတ်ကို ပြုစုပျိုးထောင်မယ်ဆိုလို့ရှိရင် ကျွန်မတို့ငြိမ်းချမ်းရေးကိုရဖို့ ခက်ခဲမှာမဟုတ်ပါဘူး။ ပေးဆပ်ချင်တဲ့စိတ်ရှိရမယ်။ ရယူချင်တဲ့စိတ်ကို နောက်မှာထားရမယ်"" ဟု ဖေဖော်ဝါရီ ၂၀ရက်၊ ညပိုင်းတွင် နေပြည်တော်တွင်ပြုလုပ်သည့် (၆၈)နှစ်မြောက် ချင်းအမျိုးသားနေ့အခမ်းအနားတွင် ဒေါ်အောင်ဆန်းစုကြည်က ပြောဆိုလိုက်ခြင်းဖြစ်သည်။"
နှစ်ပေါင်း ၆၀ကျော် သန္ဓေတည်လာသည့် ပြည်တွင်းစစ်ချုပ်ငြိမ်းပြီး ငြိမ်းချမ်းရေးရရှိရန်အတွက် ဝိုင်းဝန်းကြိုးစားကြရန်လည်း အဆိုပါအခမ်းအနားတွင် ဒေါ်အောင်ဆန်းစုကြည်က တိုက်တွန်းပြောဆိုခဲ့သေးသည်။
"""ကျွန်မတို့ပြည်ထောင်စုကြီးတစ်ခုလုံး နေရာတိုင်း၊ နေရာတိုင်းမှာ အေးချမ်းနေပြီ၊ ငြိမ်းချမ်းနေပြီလို့ပြောလို့မရဘူးဆိုတာ ကျွန်မတို့ ပြည်သူ၊ ပြည်သားများအားလုံးအသိပဲ ဖြစ်ပါတယ်။ တချိန်တစ်ခါမှာ ကျွန်မတို့ပြည်ထောင်စုကြီးဟာ မငြိမ်းချမ်းတဲ့နယ်မြေတွေ တစ်လက်မမှမရှိအောင်လို့ ကြိုးစားရမှာဖြစ်ပါတယ်"" ဟု ၆၈နှစ်မြောက် ချင်းအမျိုးသားနေ့တွင် ဒေါ်အောင်ဆန်းစုကြည်က ပြောသည်။"
NLDအစိုးရလက်ထက်တွင် ငြိမ်းချမ်းရေးလုပ်ငန်းစဉ်ကို ဦးစွာကိုင်တွယ်ဖြေရှင်းမည်ဟုပြောဆိုထားသည့် ဒေါ်အောင်ဆန်းစုကြည်က ပြည်ထောင်စုထူထောင်ရေးတွင် ချင်းတိုင်းရင်းသားများပူးပေါင်းပါဝင်ရန်လည်း ဖိတ်ခေါ်ခဲ့သည်။
"""အင်မတန်မှသစ္စာတရားကြီးမားတယ်လို့နာမည်ကြီးတဲ့ ချင်းတိုင်းရင်းသားများဟာ ပြည်ထောင်စုထူထောင်ရေးမှာ ရှေ့ကနေပြီးတော့ လမ်းပြစေချင်ပါတယ်"" ဟု သူမက ဆိုသည်။"
၆၈နှစ်မြောက် ချင်းအမျိုးသားနေ့အခမ်းအနားသို့ ပြည်သူ့လွှတ်တော်ဥက္ကဌ ဦးဝင်းမြင့်၊ ဒုတိယဥက္ကဌ ဦးတီခွန်မြတ်နှင့် အမျိုးသားလွှတ်တော်ဥက္ကဌ မန်းဝင်းခိုင်သန်း၊ ဒုတိယဥက္ကဌ ဦးအေးသာအောင်တို့အပြင် လွှတ်တော်ဥက္ကဌဟောင်း သူရဦးရွှေမန်းတို့ဇနီးမောင်နှံလည်း တက်ရောက်လာကြသည်ကို တွေ့ရသည်။
သို့သော် အစိုးရရုံးစိုက်ရာ နေပြည်တော်တွင်ပြုလုပ်သော ယင်းအခမ်းအနားသို့ အားကစားဝန်ကြီးဌာန၊ ဒုတိယဝန်ကြီးမှအပ လက်ရှိအစိုးရအဖွဲ့မှ ပြည်ထောင်စုဝန်ကြီးများ၊ ဒုတိယဝန်ကြီးများ တက်ရောက်ခဲ့ခြင်း မရှိပေ။
ဖလမ်းမြို့တွင် ကျင်းပသော ချင်းပြည်သူ့ညီလာခံကြီးတွင် ချင်းအမျိုးသားများ၊ မင်းမျိုးမင်းနွယ်စုများအားလုံး ထောင်ကျော်တက်ရောက်၍ သက်ဦးဆံပိုင်အုပ်ချုပ်ရေးစနစ်အစား လူထုရွေးကောက်တင်မြောက်အုပ်ချုပ်သည့် ဒီမိုကရေစီစနစ်ကို ပြောင်းလဲကျင့်သုံးရန် ဆုံးဖြတ်ခဲ့သည့် ၁၉၄၈ခုနှစ်၊ ဖေဖော်ဝါရီ ၂၀ရက်ကို “ချင်းအမျိုးသားနေ့” အဖြစ် ချင်းတိုင်းရင်းသားများက သတ်မှတ်ထားခြင်းဖြစ်သည်။
ဟင်္သာတ-တလုတ္ထော် ကားလမ်းတွင် ဆိုင်ကယ်ကယ်ရီသမားအား ဓါးထောက် လုယက်မှုဖြစ်ပွား
By မျိုးသူရကိုကို 
ဟင်္သာတ၊ နိုဝင်ဘာ ၂၀ ။               ။ ဟင်္သာတ-တလုတ္ထော် ကားလမ်းမပေါ်ရှိ ကျုံတုံးကျေးရွာအုပ်စု တာဂွကျေးရွာထိပ်တွင် ဖေဖော်ဝါရီလ ၁၉ ရက် ည ၁၀နာရီခွဲခန့်က ဓားထောက် လုယက်မှုတစ်ခုဖြစ်ပွားခဲ့ကြောင်း သိရသည်။
ဖြစ်စဉ်မှာ ကြံခင်းမြို့နယ် ရွာသစ်ကုန်းရပ်ကွက် ဘက်ရဲလမ်းနေ ဇော်မင်းမင်း(အသက် ၃၈နှစ်)မှ လွတ်လပ်ရေးကျောက်တိုင်အနီးတွင် ဆိုင်ကယ်အငှားလိုက်သူ မိုးသူရ(ခ) မိုးကြီး (အသက် ၂၉)အား ဆိုင်ကယ် ကယ်ရီငှားရမ်းခဲ့သည်။ ထို့နောက် ဟင်္သာတမြို့အထွက် တာဂွကျေးရွာထိပ်ရှိ လူပြတ်သောနေရာအရောက်တွင် နောက်တွင်စီးလာသူ ဇော်မင်းမင်းမှ မိုးသူရ(ခ)မိုးကြီးအား အရိုးအသွား ၅လက်မခန့်ရှိသော ဓားဦးချွန်ဖြင့် လည်ပင်းအားထောက်၍ စီးလာသော လော့ဂျားအနက်ရောင်ဆိုင်ကယ်(လိုင်စင်မရှိ)အား လုယူရန်ကြိုးပမ်းခဲ့ပြီး အပြန်အလှန် လုံးထွေးသတ်ပုတ်ခဲ့ကြသည်။
ဖြစ်စဉ်ကြောင့် မိုးသူရ(ခ)မိုးကြီး၏ လည်ပင်းတည့်တည့်၌ ပြတ်ရှဒဏ်ရာတစ်ချက် (မစိုးရိမ်ရ) ယာဘက်လက်ခလယ်နှင့် လက်သန်းကြွယ်တို့တွင် ပြတ်ရှဒဏ်ရာတစ်ချက်စီ ရရှိခဲ့ပြီး ဆိုင်ကယ် လုယက်ရန်ကြိုးပမ်းသူ ဇော်မင်းမင်း၌ ဦးခေါင်းထိပ်တွင် ပေါက်ပြဲဒဏ်ရာတစ်ချက် (မစိုးရိမ်ရ) ဝဲဘက်ချိုစောင်းနှင့် ယာနားရွက်နောက်နားတွင် ဖူးယောင်ဒဏ်ရာတစ်ချက်စီနှင့် လက်ကောက်ဝတ် ပွန်းခြစ်ဒဏ်ရာတို့ အသီးသီး ရရှိခဲ့ကြသည်။
ဘိန်းခင်းဖျက်ဆီးရေး နေပြည်တော်သို့ သွားရောက်ဆွေးနွေးနေ
By ဟိန်းကိုစိုး 
ရန်ကုန်၊ ဖေဖော်ဝါရီ ၂၁ ။ ။ ကချင်ပြည်နယ်အတွင်း တားဆီးခံထားရသည့် ဘိန်းခင်းဖျက်ဆီးရေးအဖွဲ့များ ရှေ့ဆက်ကာ ဘိန်းခင်းများ သွားရောက်ဖျက်ဆီးနိုင်ရေး နေပြည်တော်သို့ သွားရောက်ဆွေးနွေးနေသည်ဟု လက်ရှိတားဆီးခံနေရသည့် ဘိန်းခင်းတိုက်ဖျက်ရေးအဖွဲ့ ကျန်းမာရေးမှူး ဦးဂမ်အောင်က ဖေဖော်ဝါရီ ၂၁ရက်တွင် မဇ္ဈိမကို ပြောသည်။
"""ဘိန်းခင်းတွေဖျက်တဲ့ကိစ္စ ရှေ့ဆက်လုပ်နိုင်ဖို့ ကချင်ဘာသာရေးခေါင်းဆောင်တွေ နေပြည်တော်သွားနေတယ်။ ကာလုံနဲ့သွားပြီး ဆွေးနွေးတယ်လို့သိတယ်။ ဘာသာရေးခေါင်းဆောင် ၃ဦးသွားတယ်။"" ဟု ၎င်းကဆိုသည်။"
ဘိန်းခင်းဖျက်ဆီးနိုင်ရေးအတွက် သွားရောက်ဆွေးနွေးသည့် အဖွဲ့အစည်းကို ကာလုံဟုသာသိရှိရပြီး မည်သူများ ပါဝင်လက်ခံဆွေးနွေးမည်ကို တားဆီးခံထားရသည့် ဘိန်းခင်းတိုက်ဖျက်ရေး အဖွဲ့ဝင်များက အတိအကျ သိရှိထားခြင်းမရှိပေ။
ဘိန်းခင်းဖျက်သိမ်းနိုင်ရေးအတွက် သွားရောက်ဆွေးနွေးသည့် ကချင်ဘာသာရေးခေါင်းဆောင် ၃ဦးကို မဇ္ဈိမက ဆက်သွယ်မေးမြန်းရာတွင် ယင်းကိစ္စနှင့် ပက်သက်ပြီး ပြန်လည် ဖြေကြားပေးနိုင်ခြင်း မရှိသေးကြောင်း နှင့် သတင်းထုတ်ပြန်မှုမပြုလုပ်စေလိုကြောင်းသာ မဇ္ဈိမသို့ ပြန်လည်ဖြေကြားသည်။
ဘိန်းခင်းများကို ဖျက်ဆီးသည့် လူထုအခြေပြုအဖွဲ့က ချီဖွေ၊ ပန်ဝါ၊ ဆဒုံးနှင့် ကန်ပိုက်တီး မြို့နယ်ခွဲများမှကျန်ရှိ သည့် ရွာပေါင်း ၂၃ရွာအတွင်းရှိ ဘိန်းခင်းများဖျက်ဆီးရန် သွားရောက်သည့် အင်အား ၁၂၀၀ကျော်ရှိသည့်အဖွဲ့ ကို ဖေဖော်ဝါရီလ ၁၆ရက်မှစတင်ပြီး တပ်မတော်က လုံခြုံရေးအရဟုဆိုက ာတားဆီးထားခြင်းလည်း ဖြစ်သည်။
ယခုတားဆီးခံနေရသည့် အင်အား ၁၂၀၀ကျော်ရှိသည့် ဘိန်းခင်းတိုက်ဖျက်ရေးအဖွဲ့က ပန်ဝါမြို့ စငေါ်ချောင်း အရှေ့မြောက်တစ်လျောက်မှ ရှမ်းဖြူရွာအထိရှိနေသည့် ဘိန်းခင်းဧက ၈၀၀ကို ဖျက်ဆီးခဲ့ပြီးဖြစ်သည်။ ကျန်ရှိ နေသည့်ရွာများမှ ဘိန်းခင်းများကိုဖျက်ဆီးရန် သွားရောက်ရာတွင်ပင် တားဆီးခံရခြင်းလည်းဖြစ်သည်။
သွားရောက်ရန်တားဆီးခံရသည့် မော်စီတုန်းရွာ၊ တာကျာဟော်ရွာနှင့် လငန်အပါအဝင် တရုတ်ပြည်နယ်စပ် အထိရှိနေသည့် ယင်းရွာပေါင်း ၂၃ရွာ တွင် ဘိန်းခင်းဧကပေါင်း ၁၀၀၀ ကျော်အထိ ရှိနေသည်ဟု ဘိန်းခင်း ဖျက်ဆီးရေးအဖွဲ့ကခန့်မှန်းထားသည်။ ယင်းဒေသများသည့် နယ်ခြားစောင့်တပ်နှင့် ဦးဇခုန်တိန့်ယိန်း၏ ပြည်သူ့စစ်အဖွဲ့တို့ လှုပ်ရှားသည့်နယ်မြေများလည်းဖြစ်သည်ဟု ဦးဂမ်ဆောင်ကဆိုသည်။
လူထုအခြေပြု ဘိန်းခင်းတိုက်ဖျက်ရေးအဖွဲ့က ကချင်ပြည်နယ်အတွင်း ဘိန်းခင်းများဖျက်ဆီးရေးအတွက် အဖွဲ့ ၅ဖွဲ့ခွဲကာ ဆောင်ရွက်နေခြင်းဖြစ်သည်ဟု ၎င်းကပြောသည်။
တနိုင်းမြို့နယ်အတွင်း လူအင်အား ၅၀၀၊ စွမ်ပရာဘွမ်တွင် အင်အား ၃၀၀၊ ပူတာအိုတွင် အင်အား ၄၀၀၊ ဆဒုံးတွင် အင်အား ၁၂၀၀ကျော်နှင့် ချီဖွေတွင် အင်အား ၃၀၀ကျော်သို့အသုံးပြုကာ ဘိန်းခင်များကို လိုက်လံ ဖျက်ဆီးနေခြင်းဖြစ်သည်။
မေးခွန်းပေါက်ကြားမှု ကျောင်းအုပ် လေးဦးကို နိုင်ငံတော်လျို့ဝှက်ချက်ပေါက်ကြားမှုဖြင့် အရေးယူထား
By ဒေါင်းလူ၊ တင်ရွှေ 
ဖေဖော်ဝါရီလ ၂၁ ရက် ။ ။ ၂၀၁၅-၂၀၁၆ ပညာသင်နှစ်၊ စတုတ္ထတန်းနှင့် အဌမတန်းမေးခွန်းများ ပေါက်ကြားခဲ့မှုနှင့် ပတ်သက်၍ မကွေးတိုင်း ချောက်မြို့နယ်မှ ကျောင်းအုပ် လေးဦးအား ချောက်မြို့နယ်ပညာရေးမှူးက ဖေဖော်ဝါရီ ၂၀ရက်က တရားလိုပြု တိုင်တန်းသဖြင့် ချောက်မြို့နယ်၊မြို့မရဲစခန်းက လျို့ဝှက်ချက်ပေါက်ကြားမှုဥပဒေပုဒ်မဖြင့် အရေးယူဆောင်ရွက်လျှက်ရှိကြောင်း သိရသည်။
ချောက်မြို့၊ သလုံးသွေး အလက(ခွဲ)ကျောင်း၊ ထိန်းစမ်း အလက(ခွဲ)ကျောင်း၊ အမှတ်(၁၀၉) အလက(ခွဲ)ချောင်းပိုက် ကျေးရွာတို့မှ ကျောင်းအုပ်ဆရာ(၄)ဦးအား ချောက်မြို့နယ်ပညာရေးမှူး ဒေါ်ကြည်ကြည်ဝင်းက တရားလိုပြုတိုင်ကြားခဲ့ခြင်းဖြစ်ကြောင်း မကွေးတိုင်းရဲတပ်ဖွဲ့မှူးရုံးမှ သိရသည်။
"""ကျောင်းအုပ်(၃)ဦးကို နိုင်ငံတော်လှို့ဝှက်ချက်ဥပဒေနဲ့ စစ်ဆေးနေပါတယ်။ ဖေဖော်ဝါရီ ၂၀ရက်နေ့ကတော့ မကွေးတိုင်းပညာရေးမှူးရုံးက ခေါ်ယူစစ်ဆေးခဲ့ပါသေးတယ်။"" ဟု ချောက်မြို့နယ်၊ မြို့မရဲစခန်းမှ နယ်ထိန်း ဦးမင်းမင်းစိုးက ပြောသည်။"
ဖေဖော်ဝါရီ ၂၁ရက် နေ့လည်ပိုင်းတွင် သုံးဦးကို အမှုဖွင့်ခဲ့ပြီး ညနေပိုင်းတွင် နောက်ထပ်တစ်ဦးအား ထပ်မံ အမှုဖွင့်ခဲ့ကြောင်း သတင်း ရရှိခြင်းဖြစ်သည်။
ယင်းကျောင်းအုပ် သုံးဦးသည် စာမေးပွဲမေးခွန်းလွှာများကို လျို့ဝှက်လုံခြုံစွာ ထိန်းသိမ်းစောင့်ရှောက်ရမည့် တာဝန်ရှိသူများဖြစ်ကြသော်လည်း မိမိတို့သဘောဆန္ဒအလျောက် ဖွင့်ဖောက်၍ မသက်ဆိုင်သူများထံဖြန့်ဝေခြင်း၊ ပညာရေးဌာန၏ စာမေးပွဲမေးခွန်းလွှာများ ထိန်းသိမ်းခြင်းနှင့် ပတ်သက်သော ညွှန်ကြားချက်များကို လိုက်နာရန် ပျက်ကွက်ပြီး အချိန်မတိုင်မီ ဖြန့်ဝေပေါက်ကြားခဲ့ခြင်း၊ ရာထူးတာဝန်အလျောက် လျို့ဝှက်လုံခြုံစွာ ထိန်းသိမ်းရမည့် မေးခွန်းများကို အချိန်မတိုင်မီ ဖွင့်ဖောက်ဖြန့်ဝေပေါက်ကြားစေခဲ့မှုဖြင့် တိုင်ကြားခဲ့ခြင်းဖြစ်သည်။
ဖေဖော်ဝါရီလ ၁၄ရက်တွင် ချောက်မြို့၊ အမှတ်(၁၂)ရပ်ကွက်၊ ရွှေတွင်းကုန်းရပ်ကွက်တွင် (၈)တန်းနှင့် (၄)တန်း မေးခွန်းလွှာများ လူမှုကွန်ယက်စာမျက်နှာဖြစ်သော Facebook မှတစ်ဆင့် ပျံ့နှံ့ခဲ့ခြင်းကြောင့် ပညာရေးမှူးက တိုင်ကြားသဖြင့် စုံစမ်းစစ်ဆေးနေခြင်းဖြစ်ကြောင်း ချောက်မြို့နယ်၊ မြို့မရဲစခန်းမှ နယ်ထိန်း ဦးမင်းမင်းစိုးက ပြောသည်။
ချောက်မြို့နယ် ပညာရေးမှူး ဒေါ်ကြည်ကြည်ဝင်းက ဖေဖော်ဝါရီ ၂၀ရက် နေ့လည်က လာရောက်တိုင်ကြားသဖြင့် ချောက်မြို့၊မြို့မရဲစခန်းမှ (ပ)၂၃/၂၀၁၆လျှို့ဝှက်ချက် ဥပဒေပုဒ်မ ၅(၁)(က)(ဂ)အရ အရေးယူမှု ပြုလုပ်ထားကြောင်းသိရသည်။
အစိုးရသစ်လက်ထက်တွင် ပြန်ကြားရေးဝန်ကြီးဌာနအား ဆက်ထား၊ မထား မဆုံးဖြတ်ရသေး
By ဇော်ခမ်းဟိန်း 
ရန်ကုန်၊ ဇေဖော်ဝါရီ ၂၁ ။           ။ လာမည့် ဧပြီ ၁ရက်တွင် တက်လာမည့် အစိုးရလက်ထက်တွင် ပြန်ကြားရေးဝန်ကြီးဌာနအား မည်သို့ လုပ်ဆောင်သွားမည်ကို ယနေ့ထိ မစဉ်းစားရသေးကြောင်း ၂၀၁၅ ရွေးကောက်ပွဲတွင် အပြတ်အသတ် အောင်နိုင်ခဲ့သည့် အမျိုးသားဒီမိုကရေစီအဖွဲ့ချုပ် (NLD)၏ ဗဟိုပြန်ကြားရေးကော်မတီဝင် မုံရွာအောင်ရှင်က ပြောသည်။
၎င်းက ဖေဖော်ဝါရီ ၂၁ရက်က ရန်ကုန်မြို့ နိုဗိုတယ်မက်စ် ဟိုတယ်တွင် မဇ္ဈိမမီဒီယာ နှင့် Action Aid Myanmar တို့က ဦးစီးကျင်းပသော မြန်မာမီဒီယာဖွံ့ဖြိုးတိုးတက်ရေး မူဝါဒဆိုင်ရာ ဆွေးနွေးပွဲတွင် ပြောကြားခြင်းဖြစ်သည်။
''ပြန်ကြားရေး ဆိုတာ နိုင်ငံတစ်ခုအတွက်၊ အစိုးရတစ်ခုအတွက် မရှိမဖြစ်ပဲ။ တို့ကတော့ လိုအပ် တယ်လို့ထင်တယ်။ အစိုးရဖွဲ့ပြီးရင်တော့ မပြောတတ်ဘူး၊ လူကြီးတွေပေါ်မှာလည်း မူတည်လိမ့်မယ်။ ဒီအတိုင်းဆက်ထားမလား၊ ပုဂ္ဂလိက ပေးမလား၊ အများပိုင်လုပ်မလားဆိုတာ အခုချိန်ထိကို မစဉ်းစား ရသေးဘူး။ တို့မှာလုပ်စရာက အများကြီးလေ။ ပြန်ကြားရေးကို တခြားဝန်ကြီးဌာနတွေနဲ့ ပေါင်းပြီးလည်း လုပ်လို့ရနိုင်တယ်။ ပြန်ကြားရေးကို သမ္မတရုံးလက်အောက်မှာ ထားလို့ ရနိုင်တယ်။ ပြည်ထောင်စု အစိုးရရဲ့လက်အောက်မှာထားလို့ရတယ်။'' ဟု ၎င်းက မဇ္ဈိမသို့ပြောသည်။
မုံရွာအောင်ရှင်က အစိုးရသစ်လက်ထက် မီဒီယာများအားလုံးကို ပုဂ္ဂလိကချပေးခဲ့လျှင် တစ်ဦး၊ တစ်ယောက်ထဲက ချုပ်ကိုင်ထားခြင်းမျိုး မဖြစ်စေဘဲ ခရိုနီတစ်ယောက်ထဲမှ သတင်းစာ နှစ်စောင်၊ သုံးစောင်ပိုင်ခြင်း ရုပ်သံနှစ်ခု၊ သုံးခုပိုင်ခြင်းမျိုး မဖြစ်သင့်ကြောင်း ထိုသို့ဖြစ်ကုန်လျှင် ယင်းခရိုနီများ၏ အာဘော်များသာ ဖြစ်ကုန်လိမ့်မည်ဟု သုံးသပ်သည်။
သတင်းလွတ်လပ်စွာထုတ်ဖော်ပြောဆိုခွင့်ရရှိရန် လုပ်ဆောင်နေသည့် Article 19's အဖွဲ့မှ ဒေါ်ယဉ်ရတနာသိမ်းက နိုင်ငံတော်ပိုင်မီဒီယာများနှင့် ပတ်သက်ပြီး သတင်းမီဒီယာသမားများအား အစိုးရက ဆက်လက်ထိန်းချုပ်မလား၊ ရောင်းထုတ်မလား၊ ပြည်သူ့ဝန်ဆောင်မှု မီဒီယာအဖြစ်ပြောင်း မလားဟု စစ်တမ်းကောက်ယူခဲ့ရာ အများစုက ပြည်သူ့ဝန်ဆောင်မှုမီဒီယာ အဖြစ် ပြောင်းဖို့ အကြံပြု ခဲ့သည်ဟုဆိုသည်။
မြန်မာသတင်းမီဒီယာကောင်စီမှ အထွေထွေအတွင်းရေးမှူး ဦးသီဟစောကလည်း ပြန်ကြားရေး ဝန်ကြီးဌာန လက်အောက်တွင် သတင်းစာလုပ်ငန်းအပြင် ရုပ်ရှင်လုပ်ငန်း၊ ပြန်ကြားရေးနှင့် ပြည်သူ့ ဆက်ဆံရေးလုပ်ငန်းကဲ့သို့ အခြားဌာနများလဲရှိပြီး ယင်းတို့ကိုပြောင်းလဲရာတွင် မူဝါဒပိုင်းမှာ အစိုးရသစ်ကသာ ချမှတ်ရမည်ဟု မဇ္ဈိမသို့ ပြောကြားသည်။
''ဒီနေ့က လာမယ့်အစိုးရသစ်လက်ထက်မှာ မီဒီယာပေါ်လစီဘယ်လိုဖြစ်သင့်လဲဆိုတာ ဆွေးနွေးကြ တာပါ။ ယေဘူယျပြောမယ် ဆိုရင် အစိုးရသတင်းစာမှာ လူအင်အား ငွေအင်အား ချိတ်ဆက်ပြန့်နှံ့မှု အားတွေကို ပုဂ္ဂလိကပြောင်းမယ် ဆိုရင် ပိုက်ဆံအရမ်းချမ်းသာတဲ့ လူလက်ထဲရောက်သွားရင်လဲ ကစားကွင်းက အဆင့်မညီဘူးဖြစ်သွားမယ်။ NLD က မူဝါဒအစီအစဉ်ချရမှာဆိုတော့ အချက်အလက် တွေဝိုင်းပြီးတော့ ကူညီအကြံပေးကြရမယ်။ ခုလိုဆွေးနွေးပွဲတွေများများလုပ်ဖို့လိုတယ်။ အဖြေက တော့ တခါတည်းနဲ့ရလာမှာမဟုတ်ဘူး။ ညင်သာမှုအရှိဆုံးနဲ့ပြဿနာအနည်းဆုံး ဖြစ်အောင်ပြောင်းရ မှာပေါ့။ မူဝါဒပိုင်းကတော့ အစိုးရသစက ချမှတ်ရမှာပါ။'' ဟ ၎င်းက ဆိုသည်။
မြန်မာမီဒီယာကောင်စီဝင် ဦးမြင့်ကျော်က ပုဂ္ဂလိက ပြောင်းပြောင်း၊ အများပိုင်ပြောင်းပြောင်း နောက်အစိုးရအဖွဲ့အနေနှင့် လုပ်သင့်တာက သက်ဆိုင်ရာနယ်ပယ်မှ တတ်သိပညာရှင်များ အားလုံးနှင့် ဆွေးနွေးတိုင်ပင်လုပ်သင့်ပြီး ယခင်အစိုးရလက်ထက်က ဓါတ်ဆီဆိုင်များ ပုဂ္ဂလိကချပေးသကဲ့သို့ မဖြစ်စေရန် အရေးကြီးကြောင်း ခရိုနီများမှာ ဓါတ်ဆီဆိုင်ဖွင့်ရန်ထက် မြေနေရာလိုချင်၍ ဖွင့်တာမျိုးမဖြစ်စေရန် အကြံပြုခဲ့သည်။
ရန်ကုန်အစိုးရ၏ စီမံကိန်းများမှ လက်မခံသည်ကိစ္စများကို မတ်လတွင်လွှတ်တော်တင်မည်
By ဟိန်းကိုစိုး 
ရန်ကုန်၊ ဖေဖော်ဝါရီ ၂၁ ။             ။ ရန်ကုန်တိုင်းအစိုးရကတင်သွင်းထားသည့် ဒေသန္တရစီမံကိန်းများမှ လက်မခံနိုင်သည့်ကိစ္စများနှင့် စီမံကိန်းများ ကို မတ်လတွင်ပြန်လည်ကျင်းပမည့် ရန်ကုန်တိုင်းလွှတ်တော်တွင် အစီရင်ခံစာတင်သွင်းမည်ဟု ဘဏ္ဍာရေး၊ စီမံကိန်းနှင့် စီးပွားရေးကော်မတီ ဥက္ကဋ္ဌ ဒေါ်စန္ဒာမင်းက ဖေဖော်ဝါရီ ၂၁ရက်တွင် မဇ္ဈိမကိုပြောသည်။
"""တိုင်းအစိုးရကတင်တဲ့ ဒေသန္တရစီမံကိန်းတွေထဲက လက်မခံနိုင်တာတွေကို မတ်လထဲမှာအစီရင်ခံစာတင်မယ်။ ဘာတွေကိုငြင်းမယ်၊ ဘာတွေကိုလက်မခံနိုင်ဘူးဆိုတာကို ပြောမယ်။ မတ်လထဲမှာရအောင်တင်မယ်။ အဲဒီ အတွက်အခုလုပ်နေတယ်။"" ဟု ၎င်းကဆိုသည်။"
ရန်ကုန်အစိုးရက ကုန်းတံတားနှစ်စင်းတည်ဆောက်ရေးအပါအဝင် ဒေသန္တရစီမံကိန်းများပြုလုပ်ရန်ဟုဆိုကာ တိုင်းလွှတ်တော်သို့ ၂၀၁၆ခုနှစ်အစပိုင်းတွင်တင်ပြထားသည်။ ယင်းစီမံကိန်းများတွင် ရန်ကုန်မြို့သစ်ဖော်ထုတ် မည့်စီမံကိန်းမပါဝင်ပေ။
လက်ရှိအစိုးရက အကောင်အထည်ဖော်မည့် စီမံကိန်းများက ပြည်သူနှင့် နိုင်ငံအတွက်အကျိုးမရှိပါက ပယ်ချသွား မည်ဟုလည်း ကော်မတီဥက္ကဋ္ဌတာဝန်မထမ်းဆောင်ခင်ကပင် မဇ္ဈိမသို့ပြောထားသည်။
ရန်ကုန်အစိုးရသို့နှစ်စဉ်ခွင့်ပြုပေးနေသည့် ဘတ်ဂျတ်များအတွင်း ရန်ကုန်မြို့တော်စည်ပင်သာယာရေး ကော်မတီက အများဆုံးသုံးစွဲနေပြီး၊ ၂၀၁၄-၁၅ခုနှစ်တွင်ပင် ကျပ်ငွေ ၂၅၂ ဘီလီယံသုံးစွဲခဲ့သည်ဟု ဒေါ်စန္ဒာမင်းကဆိုသည်။
ယင်းအပြင် လှည်းတန်းကုန်းကျော်တံတားတည်ဆောက်ရာတွင်လည်း လိုအပ်သည်ထက် ကျပ်သန်း ၁၀၀ ခန့်ကို ရန်ကုန်မြို့တော်စည်ပင်၊ ရွှေတောင်ဖွံ့ဖြိုးတိုးတက်ရေးကုမ္ပဏီနှင့် မြန်မာ့ဆက်သွယ်ရေးလုပ်ငန်းတို့က အသီးသီးလက်ခံရယူထားကြသည်ဟု ယင်းနှင့်သက်ဆိုင်သည့် စာရင်းစစ်ချုပ်အစီရင်ခံစာကို ကိုးကားကာ ဒေါ်စန္ဒာမင်းက မဇ္ဈိမကိုပြောသည်။
ဒေါ်စန္ဒာမင်း ဥက္ကဋ္ဌအဖြစ် တာဝန်ယူသည့် ဘဏ္ဍာရေး၊ စီမံကိန်းနှင့် စီပွားရေးကော်မတီကို တိုင်းလွှတ်တော် ကိုယ်စားလှယ်၊ တပ်မတော်သားကိုယ်စားလှယ်တို့အပါအဝင် စုစုပေါင်း ၁၁ဦးဖြင့် ဖေဖော်ဝါရီ ၁၇ရက်နေ့တွင် ကျင်းပသည့် ဒုတိယအကြိမ်ရန်ကုန်တိုင်းလွှတ်တော်တွင် ဖွဲ့စည်းခဲ့သည်။
ကျောင်းသားများ၏ တောင်းဆိုချက် ၁၁ချက်ကို ဆက်လက်တိုက်ပွဲဝင်မည်ဟု ဧရာဝတီကျောင်းသားဖိုရမ်ထုတ်ပြန်
By စည်သူမောင်မောင် 
"ပုသိမ်၊ ဖေဖော်ဝါရီ ၂၁ ။            ။ ဧရာဝတီတိုင်းကျောင်းသားဖိုရမ်မှ ""ကျောင်းသားထုတရပ်လုံး၏ တောင်းဆိုချက် ၁၁ ချက်အား ဆက်လက်ကိုင်စွဲတိုက်ပွဲဝင်သွားမည်"" ပါ အချက် ၃ချက်ကို ဖေဖော်ဝါရီ၂၁ရက်နေ့ ဖိုရမ်အပြီးတွင် ကြေငြာချက်ထုတ်ပြန်ခဲ့သည်။"
"""လက်ရှိပညာရေးနဲ့ပတ်သက်ပြီး ဧရာဝုတီတိုင်းမှာရှိတဲ့ ကျောင်းသားတွေရယ် ပညာရှင်တွေ စုရုံးတိုင်ပင်တာ၊ နောက် ဧရာဝတီတိုင်းမှာရှိတဲ့ ကျောင်းသားတွေ ကျောင်းသားအဖွဲ့အစည်းတွေအားလုံး စည်းလုံးညီညွတ်စွာနဲ့ ပူးပေါင်းဆောင်ရွက်တာ""ဟု ဧရာဝတီကျောင်းသားဖိုရမ်ပြုလုပ်မှုအား ကျောင်းသားဖိုရမ်ဖြစ်မြောက်ရေးကော်မတီဝင် ကိုထူးထက်နောင်က မဇ္ဈိမသို့ပြောသည်။"
နောက်တက်လာမည့် အစိုးရအနေသည် ပြည်သူလူထုက ရွေးကောက်တင်မြှောက်ထားသည့် အစိုးရဖြစ်သည့်အတွက် ပြည်သူ၏အသံကို နားထောင်လိမ့်မည်ဟု ယုံကြည်ကြောင်း နှင့် အစိုးရသစ်က ပညာရေးကဏ္ဍတွင် အများကြီးပြောင်းလဲနိုင်မည်ဟု ယုံကြည်ကြောင်းလည်း ၎င်းက ပြောသည်။
"""ဒီမိုကရေစီပညာရေးအတွက် ဖမ်းဆီးခံရတဲ့ ကျောင်းသားတွေနဲ့ ဝန်းရံပြည်သူများ ခြွင်းချက်မရှိပြန်လွှတ်ပေးဖို့၊လက်ရှိမလွှတ်သေးတဲ့ကာလမှာ ကျောင်းသားတွေနဲ့ ဝန်းရံပြည်သူတွေကို အကျဉ်းထောင်အသီးသီးမှာ လူသားဆန်ဆန် ဆက်ဆံဖို့ရယ် အကျဉ်းသားတွေအခွင့်အရေး အပြည့်အဝရရှိဖို့ တောင်းဆိုခြင်းဖြစ်ပါတယ်"" ဟု ကျောင်းသားဖိုရမ်ဖြစ်မြောက်ရေး ကော်မတီဝင် ကိုထူးထက်နောင်က ပြောသည်။"
NCA စာချုပ်ကို စစ်ရေး၊ နိုင်ငံရေး လက်နက်သဖွယ် အသုံးမချရန် UNFC ပြော
By ဖနိဒါ 
ချင်းမိုင်၊ ဖေဖော်ဝါရီ ၂၁ ။ ။ တစ်နိုင်ငံလုံး အပစ်အခတ် ရပ်စဲရေးစာချုပ်မှုကြမ်း(NCA)ကို လက်ရှိ အစိုးရနှင့် တပ်မတော်တို့အနေဖြင့် စစ်ရေး၊ နိုင်ငံရေး လက်နက်သဖွယ် အသုံးချလာနေကြောင်း အပစ်ရပ်လက်မှတ်ထိုးမထားသည့် တိုင်းရင်းသားအဖွဲ့များပါဝင်သည့် ညီညွတ်သော တိုင်းရင်းသားလူမျိုးများ ဖက်ဒရယ်ကောင်စီ(UNFC)က ပြောဆိုလိုက်သည်။
သွေးခွဲ အနိုင်ယူရေး၊ စစ်ရေးမဟာဗျူဟာဖြင့် တိုင်းရင်းသား အချင်းချင်းကြား လူမျိုးရေးမုန်းတီးမှုကို ဖြစ်ပေါ်စေသည့် လက်ရှိ အစိုးရ တပ်မတော်၏ လုပ်ရပ်များအပေါ် ပြင်းထန်စွာ ရှှုုံချကြောင်း UNFC ၏ အရေးပေါ်အစည်းအဝေး ၄ ရက်ကြာ ကျင်းပပြီး ဖေဖော်ဝါရီလ ၂၁ ရက်က သဘောထားထုတ်ပြန်လိုက်သည်။
လက်ရှိ ရှမ်းပြည်နယ် မြောက်ပိုင်းတွင် ရှမ်းပြည်ပြန်လည်ထူထောင်ရေးကောင်စီ/ရှမ်းပြည်တပ်တော်(RCSS/SSA)နှင့် ပလောင်ပြည်နယ် လွတ်မြောက်ရေး တပ်ဦး/တအာင်း(ပလောင်) အမျိုးသားလွတ်မြောက်ရေး တပ်မတော် (PSLF/TNLA)တို့အကြား တိုက်ပွဲ ဖြစ်ပွားနေခြင်း၊ မြန်မာအမျိုးသား ဒီမိုကရေစီ မဟာမိတ်တပ်ဖွဲ့(MNDAA)ကိုလည်း မြန်မာ့တပ်မတော်မှ စစ်ရေးအရ တိုက်ခိုက်ရန် ပြင်ဆင်နေမှုအပေါ် ယင်းကဲ့သို့ ရှုပ်ချလိုက်ခြင်း ဖြစ်သည်ဟု UNFC ၏ အထွေထွေအတွင်းရေးမှူး ခူဦးရယ်က သတင်းထောက်များကို ပြောသည်။
“အခုက RCSSနဲ့ PSLF ကြားဖြစ်နေတဲ့ တိုက်ပွဲက အဖွဲ့အစည်း နှစ်ဖွဲထဲကြားက ဖြစ်နေတဲ့ လက်နက်ကိုင် ပဋိပက္ခလို့ ရိုးရိုးလေး မြင်လိုက်လို့ မရတော့ဘူး။ တဖြည်းဖြည်းကျယ်ပြန့်လာပြီးတော့ ဒေသခံလူထုကြားထဲမှာလည်း ရှမ်း၊ပလောင် အမြင်တွေ နည်းနည်း ပြောတာဆိုတာတွေ ဖြစ်ပေါ်လာတယ်လေ။ ဆိုတော့ ဒီဟာတွေက လူမျိုးရေး ဆက်သွားမှာ ကျနော်တို့ အရမ်းစိုးရိမ်တယ်။ နောက်တခါ တစ်ရက် နှစ်ရက်ရှိပြီ။ ကိုးကန့်ကိုလည်း မြန်မာ့တပ်မတော်က ပြန်ပြီး တိုက်ခိုက်ဖို့ ပြင်ဆင်နေတယ်။ အခု စတောင်စနေတယ်။ ဒါတွေက အန်စီအေကို အကြောင်းပြပြီး တဖက်က ကျနော်တို့ကို သဏ္ဍန်အမျိုးမျိုးနဲ့ ထိုးစစ်ဆင်တာ၊ ဖိအားပေးတာတွေ ကျနော်တို့ အချင်းချင်းကြားထဲမှာ လုပ်နေတဲ့ အခြေအနေမျိုးတွေလည်း ကျနေ်ာတို့က သုံးသပ်မိတယ်။ အထူးသဖြင့် တဖက်က ငြိမ်းချမ်းရေးပြောပြီးတော့ ပြဿနာကို ဖော်နေသလားပေါ့”ဟု ခူဦးရယ်က ပြောသည်။
အထူးသဖြင့် မြောက်ပိုင်းတိုက်ပွဲ ဖြစ်ပွားနေမှုနှင့် ပတ်သက်၍ လူမျိုးရေး ပြဿနာ ဖြစ်ပွားလာမည်ကို စိုးရိမ်ပြီး အမေရိကန် အစိုးရကလည်း စိုးရိမ်ကြောင်း စာထုတ်ပြန်သည့် အခြေအနေများ ရှိလာသလို၊ နိုင်ငံတကာမှလည်း စိုးရိမ်မှုများ ဖော်ပြလာသဖြင့် ယခုပြဿနာများသည် သာမန်ပြဿနာ မဟုတ်တော့ကြောင်း သူက ပြောသည်။
ဖေဖော်ဝါရီလ ၁၉ ရက်က ရှမ်းပြည်နယ်မြောက်ပိုင်းတွင် ပြည်သူထောင်ပေါင်းများစွာ အိုးအိမ်စွန့်ထွက်ပြေးရသည့် တိုင်းရင်းသား လက်နက်ကိုင် အဖွဲ့အစည်းနှစ်ဖွဲ့နှင့် စစ်တပ်အကြား တိုက်ပွဲများ ဖြစ်ပွားနေခြင်းအပေါ် အလွန် စိုးရိမ်ပူပန်မိကြောင်းနှင့် တည်ဆောက်ဆဲ ငြိမ်းချမ်းရေးလုပ်ငန်းစဉ်များ ပြိုပျက်သွားအောင် ခြိမ်းခြောက်လာလိမ့်မည်ဟု အမေရိကန် သံရုံးက သတိပေးလိုက်သည်။
မူလက UNFC တွင် အဖွဲ့ဝင် ၁၁ ဖွဲ့မှ ချင်းအမျိုးသားတပ်ဦး(CNF) နှင့် ပအိုဝ့်အမျိုးသားလွတ်မြောက်ရေးအဖွဲ့ချုပ်(PNLO) တို့ နှစ်ဖွဲ့သည် NCA ကို လက်မှတ်ရေးထိုးခဲ့သည်။ ကျန်နေသာ ကချင်လွတ်လပ်ရေးအဖွဲ့(KIO)၊ ရှမ်းပြည် တိုးတက်ရေး ပါတီ(SSPP)မွန်ပြည်သစ်ပါတီ(NMSP)၊ ကရင်နီအမျိုးသားတိုးတက်ရေးပါတီ(KNPP)၊ MNDAA ပလောင် အမျိုးသားလွတ်မြောက်ရေးတပ်ဦး (PSLF)၊ ရခိုင်ပြည်အမျိုးသားကောင်စီ(ANC)၊ လားဟူ (LDU)နှင့် WNO တို့ ၉  ဖွဲ့သည် လက်မှတ်ရေးထိုးခြင်း မရှိသေးပေ။
ဖေဖော်ဝါရီလ ၁၈ ရက်မှ ၂၁ ရက်ထ လေးရက်ကြာ ကျင်းပခဲ့သော UNFC အရေးပေါ်အစည်းအဝေးတွင် လက်ရှိ နိုင်ငံရေး၊ စစ်ရေး အခြေအနေများ၊ ဖက်ဒရယ် ဖွဲ့စည်းပုံ အခြေခံဥပဒေဆိုင်ရာကိစ္စ၊ လိုအပ်သော မူဝါဒရေးရာကိစ္စရပ်များနှင့် ဌာနဆိုင်ရာလုပ်ငန်းစဉ်များ ပြန်လည် သုံးသပ်ခဲ့သည်ဟု သိရသည်။
UNFC ၏ အရေးပေါ် အစည်းအဝေး နောက်ဆုံးနေ့တွင် ရက္ခိုင်အမျိုးသားအဖွဲ့ချုပ်/ရက္ခိုင်တပ်မတော်(ULA/AA)အား UNFC အဖွဲ့ဝင် အဖြစ်မှ လက်မခံသေးဘဲ ၃ လအတွင်း ၎င်းတို့နှစ်ဖွဲ့ ပူးပေါင်းနိုင်ရေးအတွက် ၆ ဦးပါ အဖွဲ့ကို ဖွဲ့စည်းလိုက်ခြင်း ဖြစ်သည်။
“UNA/AAအဖွဲ့ဝင် လျှောက်ထားတဲ့ကိစ္စနဲ့ပတ်သက်ပြီးတော့ လောလောဆယ်မှာတော့ သူတို့ကို တရားဝင်အဖြစ် လက်မခံသေးဘူး။ သို့သော် UNFCမှာလည်း ANC ရှိနေတော့ သူတို့ ရခိုင်အဖွဲ့တွေ တပေါင်းတစည်းဖြစ်ပြီးတော့ တဖွဲ့ထဲ အနေနဲ့ ပါဝင်ခြင်းက ပိုပြီးတော့ သူတို့အတွက်လည်း အားဖြစ်မယ်။ ရခိုင်လူထုအကျိုးအတွက်လည်း ပိုပြီး အကျိုး တက်ရောက်မှု ရှိမယ်လို့ ယူဆလိုတယ်။ ဒါကြောင့် ဒီUL/AAနဲ့ ANC တပေါင်းတစည်းတည်း ဖြစ်ရေးအတွက် ကျနော်တို့ UNFCကနေ ညှိနှိုင်းပေါင်းစပ်ပေးဖို့ ဆုံးဖြတ်ချက်ချတယ်”ဟု ခူဦးရယ်က ပြောသည်။
ထိုအဖွဲ့တွင် ခေါင်းဆောင်အဖြစ် ဗိုလ်ချုပ် တာအိုက်ဘုန်း(PSLF) ဦးဆောင်၍ အဖွဲ့ဝင်ဖြစ်သော ဒူဝါဘောမ်ဝမ်လရော် (KIO)မှ ၊ ဗိုလ်မှူးကြီး ဆော်လမွန်(LDU)၊ စပ်ဆေအွန်(SSPP)၊ နိုင်ရွှေသိမ်း(MNSP)၊ ဦးအောင်ဆန်းမြင့်(KNPP)တို့ ဖြစ်သည်။ ၎င်းအဖွဲ့မှ ၃ လအတွင်း လုပ်ဆောင်ချက်များကို လာမည့် မေလကုန်တွင် UNFC သို့ ပြန်လည် အစီရင်ခံစာတင်ပြရမည် ဖြစ်ကြောင်း သူက ပြောသည်။
“သူတို့ အဖွဲ့ဝင်ဖြစ်ဖို့လျှောက်ထားတဲ့ ဦးတည်ချက်၊ ရည်မှန်းချက်တွေရော၊ ယူအန်ရဲ့ ပြဒါန်းထားတဲ့ ပုဒ်မတွေနဲ့ကိုက်ညီမှုတော့ ရှိတယ်။ ဒါပေမဲ့ ကျနော်တို့က စည်းလုံးညီညွတ်ရေးနဲ့ ဖြစ်နိုင်ဖို့အတွက် ဒီအတိုင်းလက်ခံလို့တော့မဖြစ်ဘူး။ ဒီနှစ်ဖွဲ့ကို ပေါင်းစည်းနိုင်ဖို့အတွက် ပေါင်းပြီးမှဘဲ ယူအန်အဖစီမှာပါမယ်ဆိုရင်တော့ ယူအန်လည်း ပိုပြီး ကျစ်လစ်ခိုင်မာမယ်။ ညီညွတ်မှုလည်း ပိုရလာမယ်ဆိုတဲ့ ကိုယ်စားလှယ်တခုဖွဲ့လိုက်တာ”ဟု ဗိုလ်ချုပ်တာအိုက်ဘုန်း ပြောသည်။
ဖေဖော်ဝါရီလ ၁၈ ရက်မှ ၂၁ ရက်ထ လေးရက်ကြာ ကျင်းပခဲ့သော UNFC အရေးပေါ်အစည်းအဝေးတွင် လက်ရှိ နိုင်ငံရေး၊ စစ်ရေး အခြေအနေများ၊ ဖက်ဒရယ် ဖွဲ့စည်းပုံ အခြေခံဥပဒေဆိုင်ရာကိစ္စ၊ လိုအပ်သော မူဝါဒ ရေးရာကိစ္စရပ်များနှင့် ဌာနဆိုင်ရာလုပ်ငန်းစဉ်များ ပြန်လည် သုံးသပ်ခဲ့သည်ဟု သိရသည်။
လက်ရှိ UNFC တွင် အဖွဲ့ဝင် ၉ ဖွဲ့ရှိပြီး ကချင်လွတ်လပ်ရေးအဖွဲ့(KIO)၊ ရှမ်းပြည် တိုးတက်ရေး ပါတီ(SSPP)မွန်ပြည်သစ်ပါတီ(NMSP)၊ ကရင်နီအမျိုးသားတိုးတက်ရေးပါတီ(KNPP)၊ MNDAA ပလောင် အမျိုးသားလွတ်မြောက်ရေးတပ်ဦး (PSLF)၊ ရခိုင်ပြည်အမျိုးသားကောင်စီ(ANC)၊ လားဟူ (LDU)နှင့် WNO တို့ ပါဝင်သည်။
နိုင်ငံရေးဆွေးနွေးပွဲများ ဖော်ဆောင်ရန်အတွက် UNFCမှ ကိုယ်စားလှယ် ၁၃ ဦးဖြင့် ဖွဲ့စည်းထားသော “နိုင်ငံရေး ဆိုင်ရာ ညှိနှိုင်းရေး ကိုယ်စားလှယ်အဖွဲ့”(Delegation for Political Negotiation-DPN)တွင် ခေါင်းဆောင်အဖြစ် UNFC အထွေထွေ အတွင်းရေးမှူး ခူဦးရယ်(KNPP)၊ ဒုတိယခေါင်းဆောင် (၁) ဗိုလ်မှူးချုပ် စပ်စိုင်းထူး(SSPP)၊ ဒုတိယခေါင်းဆောင်(၂) ဗိုလ်ချုပ် ဂွမ်မော်(KIO)၊ အဖွဲ့ဝင်များမှာ ဗိုလ်မှူး တာပန်လ(PSLF)၊ ဒုဗိုလ်မှူးကြီး ဖုန်းဝင်းနိုင်(MNDAA)၊ စပ်ဆေအွန်(SSPP)၊ နိုင်ရွှေသိမ်း(MNSP)၊ ဒူဝါဘောမ်ဝမ်လရော်(KIO)၊ ဗိုလ်မှူးကြီး မင်းထွန်း(ANC)၊ ဗိုလ်မှူးကြီး ဆော်လမွန်(LDU)၊ ဗိုလ်မှူး တာ့ညီလူ(WNO)တို့ ဖြစ်သည်။
အစိုးရ နှင့် အပစ်ရပ်လက်မှတ်မထိုးသေးသည့် UNFC တို့ တွေ့မည်
By ဖနိဒါ 
ချင်းမိုင်၊ ဖေဖော်ဝါရီ ၂၁ ။ ။ တစ်နိုင်ငံလုံး အပစ်အခတ် ရပ်စဲစာချုပ်မူကြမ်း(NCA) တွင် လက်မှတ်မရေးထိုးသေးသော တိုင်းရင်းသားလက်နက်ကိုင် အဖွဲ့အစည်းများနှင့် ပြည်ထောင်စု ငြိမ်းချမ်းရေးဖော်ဆောင်ရေးလုပ်ငန်းကော်မတီ(UPWC)တို့ ဖေဖော်ဝါရီလ ၂၂ ရက်တွင် ထိုင်းနိုင်ငံ ချင်းမိုင်မြို့တွင် တွေ့ဆုံဆွေးနွေးကြမည်ဟု သိရသည်။
NCA လက်မှတ်မထိုးသေးသော တိုင်းရင်းသားလက်နက်ကိုင် အဖွဲ့အစည်း အများဆုံး ပါဝင်သော ညီညွတ်သော တိုင်းရင်းသား ဖက်ဒရယ်ကောင်စီ (UNFC) တပ်ပေါင်းစု အနေဖြင်သာ တွေ့ဆုံမည် ဖြစ်ပြီး တစ်ဖွဲ့ချင်းအလိုက် တွေ့ဆုံမည် မဟုတ်ကြောင်း UNFC ၏ အထွေထွေ အတွင်းရေးမှူး ခူဦးရယ်က ပြောသည်။
“ကျနော်တို့က UNFC အနေနဲ့ပဲ တွေ့မယ်။ အခုက လက်မှတ်မထိုးသေးတာလည်း အများစုက UNFCမှာပဲ ရှိနေတယ်။ ကျနော်တို့နဲ့ ဒီမှာလာတွေ့ဖို့က အဓိက UNFCမှာ အဖွဲ့ဝင် ဖြစ်တဲ့အဖွဲ့တွေမှာ ဦးတည်တယ်။ တဖွဲ့ချင်းတွေ့တာမျိုးတော့ ကျနော်တို့ကို ယိုယွင်းကျဆင်းအောင် လုပ်တယ်လို့ မြင်တယ်။ တဖက်က ကျနော်တို့ ညီညွတ်ရေးကိုလည်း သူတို့က ပြောတယ်။ တဖက်ကလည်း မညီညွတ်အောင်လုပ်တယ်ဆိုတဲ့ အနေအထားမျိုး ဒါဟာ သိပ်မကောင်းဘူးလို့ ကျနော်ထင်တယ်”ဟု ၎င်းက သထောက်များကို ပြောသည်။
အစိုးရဘက်မှ “ပြည်ထောင်စု မပြိုကွဲရေး တိုင်းရင်းသား စည်းလုံး ညီညွတ်မှု မပြိုကွဲရေး” ဒို့အရေးသုံးပါး ကြွေးကြော်နေသော်လည်း လက်တွေ့လုပ်ဆောင်နေမှုများသည် တိုင်းရင်းသား လက်နက်ကိုင် အဖွဲ့အစည်းများအကြား ညွန်ညွတ်ရေး ပြိုကွဲစေရန် လုပ်ဆောင်နေခြင်း ဖြစ်သည်ဟု သူက ဆက်လက် ပြောဆိုသည်။
“ကျနော်တို့ တိုင်းရင်းသားတွေက ကျနော်တို့ ဖာသာနေပြီး ပြိုကွဲနေတာ မဟုတ်ဘူး။ တခါတလေ စိတ်ထဲမှာ ခံစားရတာကတော့ သူတို့က တမင်တကာ မပြိုကွဲတာကို ပြိုကွဲအောင် ဖန်တီးနေသလား၊ ဖော်ဆောင်နေတလားပေါ့။ သူတို့က လုပ်နေတာ တခြား၊ ကျနော်တို့ကတော့ UNFCအနေနဲ့ပဲ တွေ့မယ်။ ဒါကို လက်ခံရင် လက်ခံ၊ လက်မခံရင်လည်း မတွေ့ဘူးဆိုတဲ့ သဘောပဲ ရှိမှာပေါ့နော်” ဟု သူက ပြောသည်။
UPWC ဒုဥက္ကဋ္ဌ ဝန်ကြီး ဦးအောင်မင်း ဦးဆောင်သော အဖွဲ့သည် ဖေဖော်ဝါရီလ ၂၂ ရက် မွန်းလွဲပိုင်းတွင် ထိုင်းနိုင်ငံ ချင်းမိုင်မြို့သို့ ရောက်ရှိလာကာ တိုင်းရင်းသား လက်နက်ကိုင် အဖွဲ့အစည်းများနှင့် တွေ့ဆုံဆွေးနွေးမည်ဟု မြန်မာနိုင်ငံ ငြိမ်းချမ်းရေးပြန်လည် ထူထောင်ရေးလုပ်ငန်းဗဟိုဌာန(MPC) မှ အကြီးတန်းအရာရှိ  ဦးလှမောင်ရွှေက မဇ္ဈိမကို ပြောသည်။
“လာမှာတော့ သေချာတယ်။ တွေ့မှာတော့ ဝန်ကြီး ဦးအောင်မင်းအပေါ်မှာပဲ မူတည်တယ်။ ဟိုရောက်မှ ဆုံးဖြတ်ရမှာ။ ကျနော်တို့ပေးထားတဲ့ထဲမှာတော့အန်စီအေ လက်မှတ်မထိုးထားတဲ့ အဖွဲ့တွေနဲ့ တွေ့ဖို့ပါပဲ။ ဒါပေမဲ့ လက်တွေ့သွားမှာတော့ ဘယ်လိုပုံစံနဲ့ တွေ့မလဲဆိုတာ ဟိုရောက်မှသိမယ်။ တွေ့တာလည်း ဖြစ်နိုင်သလို၊ မတွေ့တာလည်း ဖြစ်နိုင်တယ်”ဟု သူက မဇ္ဈိမကို ပြောသည်။
ဦးအောင်မင်းနှင့်အတူ MPC မှ ဦးလှမောင်ရွှေ၊ ဦးတင်မောင်သန်း၊ ဦးအောင်နိုင်ဦး၊ ဒေါက်တာကျော်ရင်လှိုင်နှင့် ဦးညိုအုန်းမြင့်တို့လည်း လာရောက် ဆွေးနွေးမည် ဖြစ်ကြောင်း ဦးလှမောင်ရွှေက ပြောသည်။
ဦးအောင်မင်း ဦးဆောင်သော အဖွဲအနေဖြင့် NCA လက်မှတ်ရေးထိုးနိုင်ရေးနှင့် ငြိမ်းချမ်းရေး ဖြစ်စဉ်များ ဆက်လက် ဆွေးနွေးသွားနိုင်ရန် အဓိက သွားရောက်တွေ့ဆုံမည် ဖြစ်ကြောင်း၊ ထိုတွေ့ဆုံမှုတွင် UNFC နှင့် တွေ့ဆုံ ဆွေးနွေးမည် မဟုတ်ဘဲ NCA လက်မှတ် မရေးထိုးသေးသော တိုင်းရင်းသား လက်နက်ကိုင် အဖွဲ့အစည်းများနှင့်သာ သွားရောက်တွေ့ဆုံရန် ပြင်ဆင်နေခြင်း ဖြစ်ကြောင်း ဦးလှမောင်ရွှေက ဖေဖော်ဝါရီလ ၂၀ ရက်က မဇ္ဈိမကို ပြောဆိုခဲ့သည်။
ဦးအောင်မင်း ဦးဆောင်သော အဖွဲ့သည်ထိုင်းနိုင်ငံ ချင်းမိုင်မြို့တွင် ဖေဖော်ဝါရီလ ၂၂ ရက်မှ ၂၆ ရက်ထိ လာရောက်မည် ဖြစ်ပြီး NCA လက်မှတ်ရေးထိုးထားသော ရှမ်းပြည်ပြန်လည်ထူထောင်ရေးကောင်စီ၊ ရှမ်းပြည်တပ်မတော်(RCSS/SSA)နှင့်လည်း တွေ့ဆုံ ဆွေးနွေးသွားမည် ဖြစ်ကြောင်း သိရသည်။
ရန်ကုန်-ထိုင်ဝမ်လေယာဉ်ခရီးစဉ် စီးနင်းသူ နည်းပါး၍ ပြေးဆွဲမှု ရပ်နား
By FOCUS TAIWAN 
ဇန်နဝါရီ ၂၆ ရက်က မြန်မာ့အပြည်ပြည်ဆိုင်ရာလေကြောင်းလိုင်းက စတင်ပြေးဆွဲလျက်ရှိနေသည့် ရန်ကုန်-ထိုင်ဝမ်ခရီးဉ်ကို ခရီးသည်စီးနင်းမှုနည်းပါးခြင်းကြောင့် ထိုင်ဝမ်က မြို့ပြလေကြောင်းစီမံခန့်ခွဲမှုဌာန CAA နှင့်အတူ ပျံသန်းဝန်ဆောင်မှုကို ရပ်နားတော့မည်ဖြစ်ကြောင်း CAA က အတည်ပြုပြောသည်။
မြန်မာအစိုးရက ၂၀၁၆ ခုနှစ်ကို ကမ္ဘာလှည့်ခရီးသွားနှစ်အဖြစ် သတ်မှတ်ပြီးနောက် ဇန်နဝါရီ ၂၆ ရက်မှ မတ် ၂၅ ရက်အထိ ရန်ကုန်နှင့် ထိုင်ဝမ်ရှိ Taoyuan နိုင်ငံတကာလေဆိပ်သို့ တစ်ပတ်လျှင် သုံးကြိမ်ပျံသန်းမှုကို လုပ်ဆောင်လာခဲ့ခြင်းဖြစ်သည်။
မြန်မာလေကြောင်းလိုင်း Myanmar Airways International က ရန်ကုန်-ထိုင်ဝမ်ခရီးစဉ်ကို Airbus A319 လေယာဉ်ဖြင့် ဇန်နဝါရီ ၂၉ ရက်တွင် ပထမဆုံး စတင်ပျံသန်းပြေးဆွဲပေးခဲ့ခြင်းဖြစ်သည်။ သို့သော်လည်း စီမံကိန်းပျံသန်းမှု နှစ်လတာကာလမှ ကျန်ရှိပျံသန်းပေးရမည့် ခရီးစဉ်များကို ဖျက်သိမ်းတော့ရန် မြန်မာလေကြောင်းလိုင်းက လျှောက်ထားလာခဲ့ကြောင်း CAA က ပြောသည်။
ယခုကဲ့သို့ ရပ်နားရခြင်းသည် လေကြောင်းလိုင်း၏ စီစဉ်ခန့်ခွဲမှုတစ်ရပ်သာဖြစ်ကြောင်း မြန်မာလေကြောင်းလိုင်းက ပြောသည်။ သို့သော်လည်း ယင်းလိုင်းကြောင်းတွင် စီးနင်းလိုက်ပါသူ ခရီးသည်နည်းပါးခြင်းကြောင့်ဖြစ်သည်ဟု CAA က ပြောခဲ့သည်။
မြန်မာလေကြောင်းလိုင်းက ပြေးဆွဲပေးရမည့် ကျန်ခရီးစဉ်များအတွက် အခြားလေကြောင်းလိုင်းများဖြင့် ခရီးသည်များကို စီစဉ်ပေးသွားမည်ဖြစ်ကြောင်း ပြောသည်။
လက်ရှိတွင် ထိုင်ဝမ်၌ Taoyuan နှင့် ရန်ကုန်အကြား တရုတ်လေကြောင်းလိုင်းကသာ ပျံသန်းပြေးဆွဲပေးလျက်ရှိပြီး Boeing 737 လေယာဉ်ဖြင့် သီတင်းပတ်တစ်ပတ်လျှင် ခြောက်ခေါက် ပျံသန်းဝန်ဆောင်ပေးလျက်ရှိသည်။
သဘာဝဘေးကြိုတင်ကာကွယ်ရန် ကြံ့ခိုင်ရေးအမတ် အရေးကြီးအဆိုတင်
By မင်းမင်း 
နေပြည်တော်(ဖေဖော်ဝါရီ ၂၂)။ ။ အယ်လ်နီညိုရာသီဥတုသက်ရောက်မှုကြောင့် ယခု ၂၀၁၆ခုနှစ်တွင် နိုင်ငံအဝှမ်းဖြစ်ပေါ်လာနိုင်သည့် သဘာဝဘေးအန္တရာယ်များကို ကြိုတင်ကာကွယ်ရန် ပြည်ထောင်စုအစိုးရမှ ပြင်ဆင်ထားရန် မိတ္ထီလာမြို့နယ်မှ ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီအမတ် ဒေါက်တာမောင်သင်းက ဖေဖော်ဝါရီ ၂၂ရက် ပြည်သူ့လွှတ်တော်တွင် အရေးကြီးအဆို တင်သွင်းလိုက်သည်။
အယ်လ်နီညိုရာသီဥတုသက်ရောက်မှုကြောင့် ရေရှားပါးခြင်း၊ အပူချိန်မြင့်မားခြင်း၊ အစားအစာရှားပါးခြင်း၊ မိုးခေါင်ခြင်း၊ ရေကြီးခြင်းနှင့် မီးဘေးအန္တရာယ်တို့ကို ကြိုတင်ကာကွယ်နိုင်ရန် ပြည်ထောင်စုအစိုးရမှ ပြင်ဆင်ထားရန် ဒေါက်တာမောင်သင်းက အရေးကြီးအဆို တင်သွင်းလိုက်ခြင်းဖြစ်သည်။
ပြည်ထောင်စုအစိုးရအနေဖြင့် ပြည်သူများအတွက် သောက်သုံးရေနှင့် စိုက်ပျိုးရေစနစ်တကျသုံးစွဲစေရန်၊ ရေလှောင်ကန်များကို စနစ်တကျသုံးစွဲရန်၊ သားငါးရိက္ခာများကိုလည်း စနစ်တကျထုတ်လုပ်ရန် ဒေါက်တာမောင်သင်းက အကြံပြုသည်။
ဒေါက်တာမောင်သင်း၏ အရေးကြီးအဆိုကို လွှတ်တော်တွင် လက်ခံဆွေးနွေးရန်သင့်၊ မသင့် မဲခွဲဆုံးဖြတ်ရာတွင် ထောက်ခံမဲ ၃၉၁မဲ၊ ကန့်ကွက်မဲ ၉မဲနှင့် ကြားနေမဲ ၁၈မဲ ရရှိသည့်အတွက် ထောက်ခံမဲများသောကြောင့် လွှတ်တော်တွင် ဆက်လက်ဆွေးနွေးရန် လွှတ်တော်ဥက္ကဌ ဦးဝင်းမြင့်က ဆုံးဖြတ်လိုက်သည်။
“နွားများကို ဥတု ဘယ်နှစ်ပါး ရှိသနည်း” ဟု မေး မည်သည့်အတွက် “မွေးဖြူး” သနည်း မှားယွင်းပြန်
စာမေးပွဲ မေးခွန်းများ ပေါက်ကြားမှု၊ မေးခွန်းများ မှားယွင်းမှုများအတွက် ဝေဖန်မှုများ ထွက်ပေါ်နေချိန်တွင် ဖေဖေါ်ဝါရီလ ၂၂ ရက် ဒုတိယတန်း မြန်မာစာမေးခွန်းတွင် “နွားများကို ဥတု ဘယ်နှစ်ပါး ရှိသနည်း” ဟု မှားယွင်း မေးခွန်းထုတ်ထားသည်ကို တွေ့ရှိရသည်။
မဇ္ဈိမက ရရှိထားသည့် ပုဇွန်တောင်မြို့နယ် အခြေခံပညာ မူလတန်းကျောင်းတစ်ကျောင်း အမှတ် (၇) ၏ အခန်းဆုံး စာမေးပွဲ စစ်ဆေးမှု မေးခွန်းငါးခုပါ တစ်မှတ်တန် မေးခွန်း ငါးခုတွင် “နွားများကို ဥတု ဘယ်နှပါးရှိသနည်း” ဟု မေးခွန်းထုတ်ထားခြင်းဖြစ်သည်။
အဆိုပါ မေးခွန်းကို မေးခွန်း အမှတ်စဉ် ၄(က) တွင် မေးမြန်းထားခြင်းဖြစ်ပြီး အမှတ်စဉ် (ခ) တွင် နွားများကို မည်သို့ အသုံးပြုကြသနည်းဟု မေးမြန်းထားသည်ကို တွေ့ရသည်။
အလားတူ မေးခွန်းအမှတ်စဉ် (ဂ) တွင် နွားမများကို မည်သည့်အတွက် မွေးမြူသနည်း ဟု မေးမြန်းရမည့်အစား “နွားမများကို မည်သည့်အတွက် မွေးဖြူးသနည်း” ဟု မှားယွင်း မေးခွန်းထုတ်ထားသည်ကို တွေ့ရသည်။
ပြီးခဲ့သည့် တစ်ပတ်အတွင်းက ကျင်းပခဲ့သည့် ပဲခူးတိုင်း ရှစ်တန်းစာမေးပွဲတွင်လည်း တရုတ်ပြည်သူ့ သမ္မတနိုင်ငံဟု သုံးနှုန်း မေးမြန်းရမည့်အစား “တရုတ်ပြည်သူ့ သမ္မတ မြန်မာနိုင်ငံ” ဟု သုံးနှုန်းမေးမြန်းခဲ့သည်ကို တွေ့ရသည်။
အလားတူ မကွေးတိုင်းတွင် စစ်ဆေးသည့် ရှစ်တန်းစာမေးပွဲတွင်လည်း မေးခွန်းလွှာများ ဆက်တိုက်ပေါက်ကြားခဲ့သည်။ နောက်ဆုံးရရှိသည့် သတင်းအရ ကျောင်းအုပ် လေးဦးကို နိုင်ငံတော်လျှို့ဝှက်ချက် ပေါက်ကြားမှုဖြင့် စစ်ဆေးလျက်ရှိသည်။
မကွေးတိုင်း ချောက်မြို့နယ်မှ ကျောင်းအုပ် လေးဦးအား ချောက်မြို့နယ်ပညာရေးမှူးက ဖေဖော်ဝါရီ ၂၀ရက်က တရားလိုပြု တိုင်ကြားထားပြီး ချောက်မြို့နယ်၊ မြို့မရဲစခန်းက စစ်ဆေးနေခြင်းဖြစ်သည်။
ဂုံးကျော်တံတားတစ်စင်းလျှင် ကျပ်သန်း ၁၀၀ နီးပါးအလွဲသုံးစားပြုလုပ်ခဲ့သည့်တွေ့ရှိ
By မဇ္ဈိမ 
ရန်ကုန်၊ဖေဖော်ဝါရီ ၂၂ ။               ။ ရန်ကုန်တိုင်းဒေသကြီးတွင် တည်ဆောက်ခဲ့သည့် ဂုံးကျော်တံတားတစ်စင်းလျှင် ကျပ်သန်း ၁၀၀နီးပါး အလွဲသုံးစားလုပ်ခဲ့သည်ကိုတွေ့ရှိရကြောင်း တိုင်းဒေသကြီး ဘဏ္ဍာရေးစီမံကိန်းနှင့်စီးပွားရေးကော်မတီဥက္ကဌ ဒေါ်စန္ဒာမင်းက မြန်မာနိုင်ငံစရင်းစစ်ချုပ်ရုံး၏ အစီအရင်ခံစာကို ကိုးကားပြီး RFA ကစီစဉ်တင်ဆက်သည့် တနင်္ဂနွေစကားတွင် ပြောကြားသည်။
၂၀၁၄ - ၂၀၁၅ ခုနှစ် ဘဏ္ဍာရေးနှစ်တွင်တည်ဆောက်ခဲ့သည့် ဂုံးကျော်တံတားနှစ်စင်းတွင် စံချိန်စံညွှန်းမမှီဘဲ အရည်အသွေးလျှော့ဆောက်ထားခြင်း၊ပစ္စည်းများ၏ဈေးနှုန်းမှာ ဒေသအတွင်းဈေးနှုန်းများ ထက်များနေခြင်း၊တွက်ချက်မှု မှားယွင်းခြင်း၊လိုအပ်သည်ထက် ပစ္စည်းများပိုဝယ်ထားခြ င်းမျိုးများ တွေ့ရှိရကြောင်း ၎င်းကဆိုသည်။
"""ဂုံးကျော်တံတာတစ်စင်းမှာ ကျပ် ၉၃.၃၈သန်းတောင် ပိုတောင်းထားတာတွေ့ရတယ် ဘယ်သူတွေက မှားယွင်းနေလဲကြည့်လိုက်တော့ ရန်ကုန်မြို့တော်စည်ပင်က ကျပ် ဝ.၁၄သန်း ၊ရွှေတောင်ဖွံ့ဖြိုးရေး ကုမ္ပဏီက ကျပ် ၅.၆၅၇သန်း၊မြန်မာ့ဆက်သွယ်ရေးလုပ်ငန်းက ကျပ် ၈၇.၅၈၇သန်း ကို စရင်းစစ်ချုပ်ရုံးက တွေ့ရှိထားတာဖြစ်တဲ့အတွက်ဒီငွေတွေကို ပြန်သွင်းပေးပါလို့ပြောထားတာကို တွေ့ရပါတယ်။"" ရန်ကုန်တိုင်းဒေသကြီး ဘဏ္ဍာရေးစီမံကိန်းနှင့်စီးပွားရေးကော်မတီဥက္ကဌ ဒေါ်စန္ဒာမင်းက ပြောကြားသည်။"
ရန်ကုန်တိုင်းဒေသကြီးလွှတ်တော်တွင် ဘဏ္ဍာရေးစီမံကိန်းနှင့်စီးပွားရေးကော်မတီဖွဲ့စည်းပြီးနောက် လာမည့်ဘဏ္ဍာရေးနှစ် ဘတ်ဂျက်ကိုစိစစ်ပေးနိုင်ရန်အတွက် ၂၀၁၅-၂၀၁၆ခုနှစ် ဘဏ္ဍာရေးနှစ်က စရင်းစစ်ချုပ်ရုံး၏ အစီအရင်ခံစာကိုလေ့လာရာမှ ငွေစရင်းအမှားများ၊ငွေစရင်းပြီးသည့်ပုံစံဖြင့် အစိုးရတံဆိပ်တုံးများရိုက်နှိပ်ထားကာ ဘဏ်ကို အမှန်တကယ်ပေးသွင်းမှုမရှိဘဲ ထိန်ချိန်ထားသည့် မသမာမှုပြုသည့်သဘောများကို တွေ့ရကြောင်း ၎င်းကဆိုသည်။
စရင်းစစ်ချုပ်ရုံးအနေဖြင့် ရာနှုန်းပြည်စရင်းများကို စစ်ဆေးနိုင်ခြင်းမရှိဘဲ ခွင့်ပြုရံပုံငွေအများကြီး သုံးထားသည့်ဌာနနှင့် အများပြည်သူနှင့်သက်ဆိုင်သည့် ဌာနများကိုသာ စစ်ဆေးနိုင်ကြောင်း ရေးသားထား သည်ကိုတွေ့ရကြောင်း၊သို့ဖြစ်၍ ရန်ကုန်တိုင်းဒေသကြီးတွင် ငွေအမြောက်အများသုံးသည့် စည်ပင်သာယာကို သေသေချာချာစစ်ဆေးရန်လိုကြောင်း ၎င်းကထောက်ပြသည်။
""" ကျွန်မစစ်ထားတာမဟုတ်ဘူး စရင်းစစ်ရုံးရဲ့အစီအရင်ခံစာမှာတွေ့နေရတာ မတွေ့တဲ့ အပိုင်းတွေအများကြီးရှိသေးတယ်"" ဟု၎င်းက ဆိုသည်။"
မကွေးတိုင်း မင်းဘူး နှင့် မင်းလှကြား ဘိန်းစိုက်ခင်းများ တွေ့ရှိ
By ဒေါင်းလူ၊ တင်ရွှေ 
မင်းဘူး၊ ဖေဖော်ဝါရီ ၂၂ ။         ။ မကွေးတိုင်း၊ မင်းဘူးခရိုင်၊ ငဖဲမြို့နယ်နှင့် သရက်ခရိုင်၊ မင်းလှမြို့နယ်ကြားတွင် ဘိန်းစိုက်ခင်း ၃ ဧကခန့်တွေ့ရှိခဲ့ပြီး၊မင်းဘူးခရိုင်ရဲတပ်ဖွဲ့က ဖျက်ဆီးရှင်းလင်းနိုင် ခဲ့သည်ဟု ရဲတပ်ဖွဲ့မှူးရုံးမှ တာဝန်ရှိသူတစ်ဦးက ဖေဖော်ဝါရီ ၂၂ရက်က မဇ္ဈိမသို့ ပြောသည်။
"""ဘိန်းပင်တွေက အရွယ်အစား(၄)လက်မကနေ (၄)ပေအထိရှိတယ်။ အသီးအပွင့် ဖြစ်ဆဲအနေအထားတွေ့ရတယ်။ ဘိန်းပင်တွေကို အစေးခြစ်ထုတ်တဲ့ အနေအထားကိုလည်း တွေ့ခဲ့ရတယ်။ ဧကအနေနဲ့ (၃)ဧကကျော်ကျော်ရှိပြီး စိုက်ပျိုးသူတွေကို ဖမ်းဆီးနိုင်ဖို့ အပူတပြင်းစုံစမ်းနေပါတယ်။"" ရဲအုပ်လေးလှိုင်က ပြောသည်။"
ဖေဖော်ဝါရီ ၁၇ရက် ညနေပိုင်းက မင်းဘူးခရိုင် မှုခင်းနှိမ်နင်းရေးဌာနစု အဖွဲ့ခေါင်းဆောင်၊ ရဲအုပ်လေးလှိုင်နှင့် ငဖဲမြို့နယ်၊ဂုတ်ကြီးရဲကင်းစခန်းမှူး ရဲအုပ်ကျော်မျိုးတို့သည် သတင်းအရ ငဖဲမြို့နယ်၊ ပဘွေး ကျေးရွာအုပ်စု ဆွီဟင်ကျေးရွာတောင်ဘက်(၈)မိုင်ခန့်အကွာ၊ မင်းလှမြို့နယ်၊ ဇင်ဂေါင်ကျေးရွာအနောက်ဘက်(၄) မိုင်ခန့်အကွာသို့ အင်အား(၂၄)ယောက်ဖြင့် သွားရောက်ရှာဖွေ ဖျက်ဆီးခဲ့ခြင်းဖြစ် သည်ဟု မင်းဘူးခရိုင် မှုခင်းနှိမ်နင်းရေးဌာနစု ရဲအုပ်လေးလှိုင်က ပြောသည်။
ဆင်းရဲနွမ်းပါးမှု တိုက်ဖျက်ရန် ကမ္ဘာ့ဘဏ် အစိုးရသစ်ကို ဆက်ကူညီမည်
By မဇ္ဈိမ 
ဆင်းရဲနွမ်းပါးမှုကို တိုက်ဖျက်ရန်နှင့် လူတိုင်းအတွက် အကျိုးဖြစ်ထွန်းစေမည့် စီးပွားရေး ဖွံ့ဖြိုးတိုးတက်မှုများ ဖော်ဆောင်နိုင်ရန်အတွက် ကမ္ဘာ့ဘဏ်က မြန်မာနိုင်ငံကို ဆက်လက် ကူညီသွားမည်ဟု ကမ္ဘာ့ဘဏ် ဒုဥက္ကဋ္ဌ အက်ဇဲလ် ဗန် ထရော့စင်းဘာ့ဂ် နှင့် ရွေးကောက်ပွဲအနိုင်ရ အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်တို့ တွေ့ဆုံစဉ် မစ္စတာ အက်ဇဲလ်က ကတိပြုခဲ့သည်။
ဖေဖော်ဝါရီ ၂၁ရက်က နေပြည်တော်တွင် ကမ္ဘာ့ဘဏ်ဒုဥက္ကဋ္ဌ နှင့် အမျိုးသားဒီမိုကရေစီအဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်၊ အစိုးရထိပ်ပိုင်းအရာရှိများ ဖြစ်သည့် ဘဏ္ဍာရေးဝန်ကြီး၊ ပြည်သူ့လွှတ်တော် ဥက္ကဋ္ဌတို့ တွေ့ဆုံခဲ့ရာတွင် ကတိပြုခဲ့ခြင်းဖြစ်သည်ဟု ကမ္ဘာ့ဘဏ်က ထုတ်ပြန်ထားသည်။
လက်ရှိအစိုးရလက်ထက် ၂၀၁၁ခုနှစ်မှ ၂၀၁၄ခုနှစ်အတွင်း မြန်မာနိုင်ငံ၏ စီးပွားရေးတိုးတက်မှုနှုန်းမှာ ပျမ်းမျှ ၇ရာခိုင်နှုန်းခန်ပ ရှိခဲ့ပြီး ပြီးခဲ့သည့် နှစ်နှစ်အတွင်း အသွင်ကူးပြောင်းမှုတွင် စီးပွားရေးတိုးတက်မှုကို သိသိသာသာ တွေ့မြင်ခဲ့ရကြောင်း ကမ္ဘာ့ဘဏ် ဒုဥက္ကဋ္ဌက ပြောကြားခဲ့သည်။
"""ဒါဟာ အရှေ့အာရှရဲ့ အမြန်ဆုံးစာရင်းဝင်ပါပဲ။ မြန်မာနိုင်ငံဟာ အခုဆိုရင် နေရာဒေသအနှံ့အပြားရှိ တိုင်းရင်းသားလူမျိုးစုပေါင်းစုံနဲ့ ဝင်ငွေ အနည်း အများ ကွဲပြားမှု အမျိုးမျိုးရှိတဲ့ ပြည်သူတွေ အများအပြားအတွက် အကျိုးရှိစေမယ့် နောက်ထပ် ပြုပြင် ပြောင်းလဲမှုတွေဆီ တက်လှမ်းဖို့ အခွင့် အရေးရှိနေပါပြီ။"
ကမ္ဘာ့ဘဏ်အနေနဲ့ အစွန်းရောက်တဲ့ ဆင်းရဲနွမ်းပါးမှုကို အဆုံးသတ်ပြီး အားလုံးမျှဝေပိုင်ဆိုင်တဲ့ သာယာဝပြောမှုတွေ ရရှိအောင် စွမ်းဆောင်ပေးမယ့် ရေရှည် နည်းလမ်းတွေကို မြန်မာနိုင်ငံအစိုးရ နဲ့မြန်မာပြည်သူတွေထံကို ဆက်လက်ကူညီပံ့ပိုးသွားမှာပါ” ဟု ဗန်ထရော့စင်းဘာ့ဂ်က ပြောသည်။
စစ်မှုထမ်းဟောင်းများအတွက် ဘိုးဘွားရိပ်သာအား တပ်မတော်နေ့အမီ ဖွင့်လှစ်နိုင်ရန် ကြိုးစားနေ
By မဇ္ဈိမ 
ဖေဖော်ဝါရီလ ၂၂ ရက် ။            ။ စစ်မှုထမ်းဟောင်းများအတွက် ရည်ရွယ်ထားသည့် ကရုဏာကမ္ဘာဘိုးဘွားရိပ်သာ (နေပြည်တော်) ကို လာမည့် မတ်လ ၂၇ ရက် တပ်မတော်နေ့အမီ ဖွင့်နိုင်ရန် ကြိုးစားနေသည်ဟု ယင်းရိပ်သာ ထိန်းသိမ်းစောင့်ရှောက်ရေးအဖွဲ့က အသိပေး နှိုးဆော်ထားသည်။
"ကရုဏာကမ္ဘာဘိုးဘွားရိပ်သာ (နေပြည်တော်) ကို ""၂၀၁၆ ခုနှစ် တပ်မတော်နေ့အမီ ဖွင့်လှစ်နိုင်ရန် နေ့မအား ညမနား ကြိုးစားတည်ဆောက်လျက်ရှိပါသည်။"" ဟု နှိုးဆော်ချက်တွင် ဖော်ပြသည်။"
စားဝတ်နေရေး အဆင်မပြေကြသည့် သက်ပြည့်ပင်စင်ခံစားနေကြသူ အသက် ၇၀ ကျော် စစ်သည်များ၊ စစ်သည်များ၏ ဇနီးများ၊ ကျဆုံး/ဒဏ်ရာရစစ်သည်များ၏ ဇနီးများနှင့် မိသားစုများအနေဖြင့် ကရုဏာကမ္ဘာဘိုးဘွားရိပ်သာသို့ သွားရောက် နေထိုင်လိုပါက နီးစပ်ရာ တပ်ရင်း/တပ်ဖွဲ့ဌာနချုပ်များ သို့မဟုတ် မြို့နယ်စစ်မှုထမ်းဟောင်းအဖွဲ့များသို့ သွားရောက် ဆက်သွယ်ကြရန်လည်း အသိပေးထားသည်။
ကရုဏာကမ္ဘာဘိုးဘွားရိပ်သာ ပြီးစီးပါက အဘိုး ၁၈၀ ဦး၊ အဘွား ၁၂၀ ဦး၊ အဘိုးအဘွားစုံတွဲ ၃၆ တွဲ၊ ကျဆုံးဒဏ်ရာရ စစ်သည်များ၏ မိသားစု ၃၆ စု၊ ကိုယ်လက်အင်္ဂါစွန့်လွှတ်ထားရသည့် စစ်သည်လူပျိုနှင့် ကျဆုံးစစ်သည်များ၏ ဇနီးများကို လက်ခံမည်ဟု သိရသည်။ ကိုယ်လက်အင်္ဂါစွန့်လွှတ်ထားရသည့် စစ်သည်လူပျိုနှင့် ကျဆုံးစစ်သည်များ၏ ဇနီးများအတွက် လက်ခံမည့် အရေအတွက်ကိုမှု နှိုးဆောက်ချက်တွင် မပါရှိပေ။
ရိပ်သာတွင် နေထိုင်စဉ်အတွင်း စားဝတ်နေရေးသာမက လူမှုရေးလိုအပ်ချက်များကိုပါ အဆင်ပြေစေရန် စီစဉ်ပေးမည်ဟု လည်းဆိုသည်။ ရိပ်သာ၌ ဘဝတစ်လျှောက်လုံး 'အေးချမ်းစွာ' နေနိုင်ရေး အတွက်လည်း စီစဉ်ဆောင်ရွက်နေသည်ဟု သိရသည်။
"ရိပ်သာတွင် နေထိုင်နိုင်မည့်သူများနှင့် ပတ်သက်၍မူ ""တိုင်းပြည်နှင့် လူမျိုးအတွက် နှစ်ရှည်လများ သက်စွန့်ကြိုးပမ်း တာဝန်ထမ်းဆောင်ခဲ့ကြသူများအတွက် တည်ဆောက်နေသည့် ကရုဏာကမ္ဘာ ဘိုးဘွားရိပ်သာ (နေပြည်တော်)"" ဟု သာ ဖော်ပြထားသည်။"
လျှောက်လွှာပုံစံ (နမူနာ) များကို တပ်ရင်း/တပ်ဖွဲ့ဌာနချုပ်များ၊ မြို့နယ် စစ်မှုထမ်းဟောင်းအဖွဲ့များသို့ မကြာမီ ပေးပို့ မည်ဖြစ်သည်။ လာရောက်ဆက်သွယ်ပါက အဆင်ပြေပြေ ဆောင်ရွက်ပေးကြရန် တပ်ရင်း/တပ်ဖွဲ့ဌာနချုပ်များ၊ မြို့နယ် စစ်မှုထမ်းဟောင်းအဖွဲ့များသို့ အထူးမေတ္တာရပ်ခံထားသည်။
ထို့ပြင် ငွေလှူဒါန်းလိုသူများကိုလည်း ကြိုဆိုနေပြီး အင်းဝဘဏ်လီမိတက်မှတစ်ဆင့် လှူဒါန်းနိုင်သည့်ပြင်၊ ဗိုလ်မှူးကြီး အောင်မြိုင် (စစ်အင်ဂျင်နီယာညွှန်ကြားရေးမှူးရုံး)၊ ဗိုလ်မှူးကြီး မြတ်မင်းဦး-တပ်မတော် (ကြည်း၊ ရေ၊ လေ) သတင်းနည်း ပညာဌာန၊ ဒုတိယဗိုလ်မှူးကြီး အောင်သန်း (စစ်ရေးချုပ်ရုံး) တို့ထံသို့လည်း ဆက်သွယ်လှူဒါန်းနိုင်ကြသည်။
အစိုးရမပြောင်းခင် သတိရှိရှိအလုပ်လုပ်ကြဖို့ တိုင်း/ပြည်နယ်လွှတ်တော်ဥက္ကဌများကို ဒေါ်စုညွှန်ကြား
By မင်းမင်း 
နေပြည်တော်(ဖေဖော်ဝါရီ ၂၂)။ ။ လက်ရှိအစိုးရ အပြောင်းအလဲမလုပ်ခင်ကာလအတွင်း သတိရှိရှိဖြင့် အလုပ်လုပ်ကြရန် လွှတ်တော်ဥက္ကဌတာဝန်များကို စတင်ထမ်းဆောင်နေပြီဖြစ်သည့် တိုင်းနှင့်ပြည်နယ် ၁၂ခုမှ လွှတ်တော်ဥက္ကဌများ၊ ဒုတိယဥက္ကဌများကို ဒေါ်အောင်ဆန်းစုကြည်က သတိပေးလိုက်သည်။
ဖေဖော်ဝါရီ ၂၂ရက်က နေပြည်တော်လွှတ်တော်ဝင်းအတွင်းရှိ ရေးရာကော်မတီဆောင် I-12တွင် တိုင်းနှင့် ပြည်နယ် ၁၂ခုမှ NLDပါတီဝင် လွှတ်တော်ဥက္ကဌများ၊ ဒုတိယဥက္ကဌများနှင့် ၂နာရီခန့်ကြာ တွေ့ဆုံစဉ် ဒေါ်အောင်ဆန်းစုကြည်က ညွှန်ကြားလိုက်ခြင်း ဖြစ်သည်။
"""အစိုးရလည်း အပြောင်းအလဲမလုပ်သေးဘူးဆိုတော့ ဘာပဲဖြစ်ဖြစ် ကိုယ်အလုပ်လုပ်တဲ့နေရာမှာ သတိရှိရှိနဲ့ မမှားအောင်ပေါ့လေ။ အဲ့ဒါလေးကို သတိပေးတဲ့သဘောပါ"" ဟု ချင်းပြည်နယ်လွှတ်တော်ဥက္ကဌ ဦးဇိုဘွဲ့က တွေ့ဆုံမှုအပြီးတွင် ပြောသည်။"
လက်ရှိ သမ္မတဦးသိန်းစိန်အစိုးရသက်တမ်းသည် လာမည့် မတ်လကုန်တွင် ကုန်ဆုံးမည်ဖြစ်သည်။ ထို့နောက် နိုဝင်ဘာရွေးကောက်ပွဲများတွင် အပြတ်အသတ်အနိုင်ရထားသော ဒေါ်အောင်ဆန်းစုကြည်ဦးဆောင်သည့် NLDပါတီက အစိုးရတစ်ရပ်က အစိုးရတာဝန်ကို ထမ်းဆောင်တော့မည်ဖြစ်သည်။
တွေ့ဆုံမှုတွင် ပြည်သူများစိတ်ပျက်စေမယ့် အလုပ်မျိုး မလုပ်ကြဖို့ လွှတ်တော်ဥက္ကဌများ၊ ဒုတိယဥက္ကဌများကို ဒေါ်အောင်ဆန်းစုကြည်က ညွှန်ကြားခဲ့သေးသည်ဟုလည်း NLD၏ ဗဟိုအလုပ်အမှုဆောင်ကော်မတီဝင် ဦးဝင်းထိန်က ပြောသည်။
"""စေတနာနဲ့လုပ်ရမယ်။ အဂတိတရားကင်းစင်တဲ့ဟာတွေရှေးရှုပြီးတော့ အထူးသဖြင့် တိုင်းသူပြည်သားစိတ်ပျက်မယ့် အလုပ်မျိုးတွေ မလုပ်ဖြစ်ဖို့ ဩဝါဒပေးတဲ့သဘောပါ"" ဟု ဒေါ်အောင်ဆန်းစုကြည်နှင့် လွှတ်တော်ဥက္ကဌများ၊ ဒုဥက္ကဌများနှင့်တွေ့ဆုံရာတွင်ပါဝင်သည့် ဦးဝင်းထိန်က တွေ့ဆုံမှုအပြီးတွင် သတင်းထောက်များကို ပြောသည်။"
ရှမ်းပြည်နယ်နှင့် ရခိုင်ပြည်နယ် လွှတ်တော်ဥက္ကဌများမှအပ အခြားတိုင်းနှင့်ပြည်နယ်များမှ လွှတ်တော်ဥက္ကဌများ၊ ဒုဥက္ကဌများနှင့် ဒေါ်အောင်ဆန်းစုကြည်တို့သည် I-12တွင် မွန်းလွှဲ ၁နာရီ ၅၀မိနစ်မှ ၃နာရီ ၅၀မိနစ်ခန့်အထိ တွေ့ဆုံခဲ့ခြင်းဖြစ်သည်။
တပ်မတော်(ရေ)က ကိုကိုးကျွန်းအနီးတစ်ဝိုက် ၁၀ရက်ကြာ စစ်ရေးလေ့ကျင်မည်
By ဟိန်းကိုစိုး 
ရန်ကုန်၊ ဖေဖော်ဝါရီ ၂၂ ။ ။ တပ်မတော်(ရေ)က ကိုကိုးကျွန်းအနီးရှိ ရေပြင်တွင် စစ်ရေးလေ့ကျင့်မှုကို ၁၀ရက်ကြာပြုလုပ်မည်ဟု သတင်းမှန် ပြန်ကြားရေးအဖွဲ့မှ ဗိုလ်မှူးကြီး ခင်မောင်ညိုက ဖေဖော်ဝါရီ ၂၂ရက်တွင် မဇ္ဈိမကို အတည်ပြု ပြောကြားသည်။
ယင်းစစ်ရေးလေ့ကျင်မှုကို ဖေဖော်ဝါရီ ၂၂ရက်မှ မတ်လ ၂ရက်အထိ ၁၀ရက်ကြာ ပြုလုပ်မည်ဟု တပ်မတော်ပိုင် မြဝတီသတင်းစာက ထုတ်ပြန်ထားသည်။
"""အခုက ရေတပ်တစ်ခုတည်းက လေ့ကျင်ရေးလုပ်တာလေ၊ သုံးမယ့်လက်နက်တွေဘာတွေတော့ အသေးစိတ် မသိသေးဘူး။ တားမြစ်တာကတော့ နိုင်ငံတကာက သဘောၤတွေ၊ လေယာဉ်တွေမှားဝင်လာမှာစိုးလို့ပါ။"" ဟု ဗိုလ်မှူးကြီး ခင်မောင်ညိုက ပြောသည်။"
စစ်ရေးလေ့ကျင်မည့် ဧရိယာမှ ၅ မိုင်ပတ်လည်အတွင်း သင်္ဘောကြီး၊ ငယ်များ၊ ကုန်တင်စက်လှေများ၊ ငါးဖမ်း သင်္ဘောများ၊ စက်တပ်သမ္ဗန်များဖြတ်သန်းသွားလာခြင်း၊ ကျောက်ချရပ်နားခြင်း၊ ငါးဖမ်းခြင်း၊ ငါးဖမ်းကိရိယာများ ချထားခြင်းမရှိစေရန်နှင့် လေယာဉ်၊ ရဟတ်ယာဉ်များ အမြင့်ပေ ၁၅၀၀၀ (တစ်သောင်းငါးထောင်) အောက် ဖြတ်ကျော်ပျံသန်းခြင်း မပြုကြရန် တပ်မတော်ရေက ဖေဖော်ဝါရီ ၂၁ရက်တွင် ထုတ်ပြန်ထားသည်။
စစ်ရေးလေ့ကျင့်မှုမည်ဖြစ်သည့်အတွက် ၎င်းဧရိယာ၏ ၅မိုင်ပတ်လည်သို့ ငါးဖမ်းခြင်းများအပြင် နိုင်ငံတကာမှ သဘောၤများ၊ လေယာဉ်များဖြတ်သန်းသွားလာခွင့် မရှိရေးအတွက်လည်း ကြိုတင်ထုတ်ပြန် အသိပေးထားသည်ဟု ၎င်းကဆိုသည်။
တပ်မတော်(ရေ)က စစ်ရေးလေ့ကျင့်ရာတွင် အသုံးပြုမည့် စစ်လက်နက်ပစ္စည်းများကိုမူ သတင်းမှန်ပြန်ကြားရေးအဖွဲ့က အတိအကျ ထုတ်ပြန်ပြောဆိုပေးနိုင်သေးမရှိကြောင်း ဗိုလ်မှူးကြီး ခင်မောင်ညိုကပြောသည်။
တပ်မတော်(ရေ)က ကိုကိုးကျွန်းရေပြင်၏ Point A မြောက်လတ္တီတွဒ် ၁၄ ဒီဂရီ ၅၆ မိနစ်၊ အရှေ့လောင်ဂျီတွဒ် ၉၃ ဒီဂရီ ၂၆ မိနစ်၊ Point B မြောက်လတ္တီတွဒ် ၁၄ ဒီဂရီ ၅၆ မိနစ်၊ အရှေ့လောင်ဂျီတွဒ် ၉၄ ဒီဂရီ ၃၃ မိနစ်၊ Point C မြောက်လတ္တီတွဒ် ၁၄ ဒီဂရီ ၀၀ မိနစ်၊ အရှေ့လောင်ဂျီတွဒ် ၉၄ ဒီဂရီ ၃၃ မိနစ်၊ Point D မြောက်လတ္တီတွဒ် ၁၄ ဒီဂရီ ၀၀ မိနစ်၊ အရှေ့လောင်ဂျီတွဒ် ၉၃ ဒီဂရီ ၂၆ မိနစ် စသည့် Coordinates အမှတ်များအား ဆက်ဆွဲထားသည့် ဧရိယာအတွင်း စစ်ရေးလေ့ကျင်မည်ဖြစ်သည်။
"စစ်ရေးလေ့ကျင်မည့် ကိုကိုးကျွန်းရေပြင်ဧရိယာအတွင် ဖေဖော်ဝါရီ ၂၂ရက်တွင် စတင်ပြင်ဆင်နေမှုနှင့် ပက်သက်ပြီး ကျွန်းနေ ဒေသခံအမျိုးသားတစ်ဦးက ""ကျွန်တော်တို့ကြားတာ သဘောၤ အစီး ၂၀လို့ကြားတယ်။ အခုတော့ သဘောၤ ၆စီးလောက်ရောက်နေပြီ၊ စတော့ မစသေးဘူး၊ ပစ်မှတ်တွေလိုက်ချတာပဲရှိသေးတယ်။ ၂၅ရက်နေ့ ကာချုပ်လာတဲ့နေ့မှာစမယ်လို့လည်း ကြားတယ်။ အခုရောက်နေတဲ့သဘောၤတွေက အရင်ရိက္ခာ လာပိုတဲ့သဘောၤတွေလိုမဟုတ်ဘူး။"" ဟုဆိုသည်။"
သစ်တောထိန်းဖို့ “ဆောက်ပုဒ်”နှင့်တကွ ဖြေပါလို့ ဆိုပြန်
By မဇ္ဈိမ 
အခြေခံပညာ မူလတန်းအဆင့်၊ အလယ်တန်းအဆင့် စာမေးပွဲများကို မြန်မာတစ်နိုင်ငံလုံး ကျင်းပလျက်ရှိရာ မေးခွန်းများ ပေါက်ကြားမှု၊ မေးခွန်းများ မှားယွင်းမှု၊ စာလုံးပေါင်း သတ်ပုံများ မမှန်မှုများ ပေါ်ပေါက်နေရာ ဖေဖေါ်ဝါရီ ၂၂ ရက်က ကျင်းပသည့် ရှစ်တန်း တိုင်းစစ်မေးခွန်းတွင်လည်း သစ်တောများ ထိန်းသိမ်းရန် ဆောင်ပုဒ်နှင့်ဖြေပါဟု မေးရမည့်အစား “ဆောက်ပုဒ်” ဟု သုံးနှုန်း မေးမြန်ထားသည်ကို တွေ့ရသည်။
ဧရာဝတီတိုင်းတွင် မေးမြန်းသည့် သိပ္ပံဘာသာရပ် မေးခွန်းအပိုင်း(ခ) မေးခွန်းအမှတ်စဉ် (၇) မေးခွန်းခွဲ (ဂ) တွင် “သစ်တောများ ထိန်းသိမ်းကာကွယ်ရန် လိုအပ်ပုံကို ဆောက်ပုဒ်နှင့်တကွ ရေးသားပါ” ဟု ဖေါ်ပြမေးမြန်းခဲ့ခြင်းဖြစ်သည်။
ဖေဖေါ်ဝါရီ ၂၂ ရက်က ကျင်းပသည့် ပုဇွန်တောင်မြို့နယ် အခြေခံပညာ မူလတန်းကျောင်း အမှတ် (၇) ၏ အခန်းဆုံး စာမေးပွဲ စစ်ဆေးမှု မေးခွန်းငါးခုပါ တစ်မှတ်တန် မေးခွန်းတွင်လည်း “နွားများကို ဥတု ဘယ်နှပါးရှိသနည်း” မေးမြန်းထားသည်ကို တွေ့ရသည်။
ပြီးခဲ့သည့် တစ်ပတ်အတွင်းက ကျင်းပခဲ့သည့် ပဲခူးတိုင်း ရှစ်တန်းစာမေးပွဲတွင်လည်း တရုတ်ပြည်သူ့ သမ္မတနိုင်ငံဟု သုံးနှုန်း မေးမြန်းရမည့်အစား “တရုတ်ပြည်သူ့ သမ္မတ မြန်မာနိုင်ငံ” ဟု သုံးနှုန်းမေး မြန်းခဲ့သေးသည်။ အလားတူ မကွေးတိုင်းတွင် စစ်ဆေးသည့် ရှစ်တန်းစာမေးပွဲတွင်လည်း မေးခွန်းလွှာများ ဆက်တိုက်ပေါက်ကြားခဲ့သည်။
မေးခွန်းများ ပေါက်ကြားမှု၊ မှားယွင်းမေးမြန်းမှု၊ စာလုံးပေါင်းမမှန်မှုများ ဖြစ်ပေါ်နေချိန်နှင့် တိုက်ဆိုင်စွာပင် သူငယ်တန်းသင်ရိုးညွှန်းတမ်းကော်မတီ ဥက္ကဋ္ဌ ဒေါက်တာ ခင်မျိုးမြင့်ကြူက “သူငယ်တန်းသင်ရိုးသစ်နှင့် ဆရာများ၏ အခန်းကဏ္ဍ” ဟူသည့် ဆောင်းပါးကို မြဝတီ သတင်းစာတွင် ဖေဖေါ်ဝါရီလ ၂၂ ရက်က ဖေါ်ပြကာ ဆရာဆရာမများကို သတိပေးထားသည်။
၂၀၁၆-၂၀၁၇ ခုနှစ် ပညာသင်နှစ်အတွက် စနစ်သစ်သူငယ်တန်း သင်ရိုးသစ်များကို ပြောင်းလဲ သင်ကြားမည်ဖြစ်ပြီး “စနစ်သစ် သူငယ်တန်းကို လာမည့် ၂၀၁၆-၂၀၁၇ ပညာသင်နှစ်တွင် စတင် အကောင်အထည်ဖေါ် ဆောင်ရွက်တော့မည်ဖြစ်သည်။ အကောင်အထည်ဖေါ်မည်သူ ဆရာများ၏ အားနည်းချက်ကြောင့် စနစ်ကို မပျက်စီးစေလိုပါ။ အရည်အသွေးပြည့်ဝသော ပညာရေး ဖြစ်ခြင်း မဖြစ်ခြင်းသည် ဆရာများ၏ လက်ဝယ်တွင် ရှိနေကြာင်း ဆရာများကို စေတနာ အပြည့်ဖြင့် သတိပေးလိုပါသည်” ဟု ဆောင်းပါးရှင်က ရေးသားထားသည်။
မြန်မာ အမျိုးသမီးငယ်များ၏ လူမှုဘဝ ဓာတ်ပုံများ လေလံတင်ရောင်းချကာ ရန်ပုံငွေရှာ
ရန်ကုန် (မဇ္ဈိမ)။ ။ အသက် ၁၂ နှစ် နှင့် ၁၇ နှစ်ကြားရှိ မြန်မာမိန်းကလေးငယ်များ ကိုယ်ပိုင်အခွင့်အရေးနှင့် အနာဂါတ် ပုံဖော်နိုင်စေရန်အတွက် အခမဲ့လေ့ကျင့် သင်ကြားပေးနေသည့် Girl Determined အဖွဲ့၏ ‘Girl Determined Fundraiser’ အမည်ရှိ ရန်ပုံငွေပွဲတွင် မြန်မာအမျိုးသမီးငယ်များ၏ သက်ဝင်လှုပ်ရှားနေသော လူမှုဘဝဓာတ်ပုံများ လေလံတင်ရောင်းချခြင်းကို ဇွန် ၂၈ရက်က ရန်ကုန်မြို့ ဗဟန်းမြို့နယ် ကိုယ့်မင်းကိုယ်ချင်းလမ်းရှိ Goethe Villa တွင် ပြုလုပ်ခဲ့သည်။
Girls Determined အဖွဲ့၏ မြန်မာနိုင်ငံဆိုင်ရာ တာဝန်ခံ မနန့်သဇင်မင်းက “မြန်မာနိုင်ငံ တစ်ဝှမ်းမှာရှိတဲ့ မိန်းကလေးငယ်များအတွက် ကျွန်မတို့ အဖွဲ့အစည်း လုပ်ရှားဆောင်ရွက်နေတာတွေကိုရဲ့ ဓါတ်ပုံတွေက တဆင့်ပြသခွင့် ရတဲ့အတွက် ဂုဏ်ယူပါတယ်၊ အမျိုးသမီးငယ်တွေကို ကိုယ့်အနာဂါတ်များ ပုံဖော်နိုင်စေဖို့ သင်ကြားထောက်ပံ့
ပေးခြင်းဟာ နိုင်ငံရဲ့ အနာဂါတ်ကို ပုံဖော်စေနိုင်တဲ့ မွန်မြတ်တဲ့ ရင်းနှီးမြှုပ်နှံမှုတစ်ခုပါပဲ” ဟု ဆိုသည်။
ယင်းပွဲတွင် အာရှ၊ အာဖရိကနှင့် အမေရိကန် နိုင်ငံများ၌ ၁၅ နှစ်ကျော်ကြာ ဓါတ်ပုံပညာရပ်ဆိုင်ရာ လုပ်ငန်းများကို လုပ်ကိုင်ဆောင်ရွက်ခဲ့သည့် ဓာတ်ပုံပညာရှင် Andrew Stanbridgeက Girl Determined အဖွဲ့၏ လှုပ်ရှားမှုတွင် ပါင်ခဲ့သူမိန်းကလေးငယ်များ၏ တိုးတက်မှုများကို ၂၀၁၂ခုနှစ်မှ ၂၀၁၅အတွင်း  သုံးနှစ်ကျော်ကြာ မှတ်တမ်းတင် ရိုက်ကူးထားသည့် လက်ရာများမှ ဓာတ်ပုံပေါင်း ၃၃ ပုံကိုပြသခဲ့ကာ ယင်းတို့အနက်မှ ၁၀ ပုံကို လေလံတင်ခဲ့ခြင်း ဖြစ်သည်။
"ဓာတ်ပုံပညာရှင် Mr.Andrew Stanbridgeက ""ကျွန်တော့ကို Girl Determined အဖွဲ့နဲ့စပြီး ၂၀၁၂ မှာ မိတ်ဆက်ခဲ့တဲ့ အခါမှာ သူတို့အဖွဲ့က မိန်းကလေးငယ်တွေရဲ့ဘဝအတွက် အပြုအဘောဆောင်တဲ့ အကျိုးရလဒ်တွေ ရရှိစေခဲ့တာတွေကို တွေ့လိုက်ရတော့ အံ့သြမိသွားတယ်၊ သူတို့အဖွဲ့ရဲ့ အောင်မြင်မှုတွေကို လူတွေပိုပြီး ကျယ်ကျယ်ပြန့်ပြန့် သိစေအောင် ပြောပြပေးဖို့ ကူညီပေးချင်မိတဲ့အတွက် သူတို့အလုပ်တွေကို ဓာတ်ပုံရိုက်တဲ့ရေရှည် စီမံကိန်းကို စတင်ခဲ့တယ်"" ဟု မဇ္ဈိမသို့ ပြောသည်။"
ဓာတ်ပုံ လေလံတင်ရာမှ ရရှိလာသောအကျိုးအမြတ်များကို မြန်မာနိုင်ငံတစ်ဝှမ်းရှိ မိန်းကလေးငယ်များ သူမတို့၏ အနာဂတ်များကို ကိုယ်တိုင်ပုံဖော်ရာတွင် လိုအပ်သော အတတ်ပညာများနှင့် မိမိကိုယ်ကိုယုံကြည်မူများကို ရရှိစေရန် ကြိုးပမ်းဆောင်ရွက်မှုများတွင် အသုံးပြုသွားမည်ဟုလည်း မနန့်သဇင်မင်းက ဆိုသည်။
"Girl Determined ကိုတည်ထောင်သူ Ms.Brooke Zobrist က “အဲဒီပုံရိပ်တွေဟာ မြန်မာမိန်းကလေးများရဲ့လူမှုဘဝတွေ သူတို့တွေရဲ့ ပျော်ရွင်မှုတွေနဲ့ အခက်အခဲတွေသာမက၊ အောင်မြင်မှုတွေကို ထင်ဟပ်စေမှာဖြစ်ပြီးတော့ မိန်းကလေးငယ်တွေက မြန်မာနိုင်ငံအနာဂတ်အတွက် ဘယ်လောက် အရေးပါတယ်ဆိုတာကို အများပြည်သူကို ပြသနိုင်လိမ့်မယ်လို့ မျှော်လင့်ပါတယ်""ဟု ဆိုသည်။"
Girl Determined အဖွဲ့မှ ဆင်ခြေဖုံးရပ်ကွက်များနှင့် ကျေးလက်တောရွာတို့တွင် နေထိုင်ကြသည့် တိုင်းရင်းသားပေါင်းစုံ၊ ဘာသာပေါင်းစုံတို့မ မိန်းကလေးငယ်များ၏ ရင်ဆိုင်နေရသော အခက်အခဲများဖြစ်သည့် ဆုံးခန်းတိုင် ပညာသင်ခွင့် မရှိခြင်း၊ ကလေးလုပ်သားများအဖြစ် ခိုင်းစေခံရခြင်းတို့အပြင် ကျားမဖြစ်ခြင်းအပေါ် အခြေပြု အကြမ်းဖက်မှုများ၊ အရွယ်မတိုင်ခင် အိမ်ထောင်ပြုခြင်းနှင့် လူကုန်ကူးခံရခြင်းတို့ လျော့ပါးပျောပက်ပျက်စေရန် ယင်းအဖွဲ့၏ အပတ်စဉ် စက်ဝိုင်းလှုပ်ရှားမှုများမှတစ်ဆင့် မိန်းကလေးငယ်များ၏ ပညာရေး၊ ကျန်းမာရေးဗဟုသုတ၊ ဆုံးဖြတ်ချက်ချမှတ်ရာတွင် ပါဝင်ပတ်သက်ခြင်းနှင့် ကိုယ်ရည်ကိုယ်သွေး ဖွံ့ဖြိုးတိုးတက်မှုဆိုင်ရာ ကိစ္စများအတွက် လေ့ကျင့်သင်ကြားပေးလျက် ရှိသည်ဟုလည်း  မနန့်သဇင်မင်းက ဆိုသည်။
Girl Determined အဖွဲ့၏ အပတ်စဉ် စက်ဝိုင်းလှုပ်ရှားမှုများတွင် နှစ်နှစ်ကြာ တက်ရောက်သင်ကြားခဲ့သည့်
"ရွှေပြည်သာမြို့နယ်မှ တက္ကသိုလ်ဝင်တန်းအောင် ကျောင်းသူ မမေဒီဇင်ဘာက ""သမီးအရင်ကဆို လူရှေ့မထွက်ရဲ၊ မပြောရဲဘူး၊ ဒီအဖွဲ့က သမီးတို့တက်နေတဲ့ ဘုန်းတော်ကြီးသင် ပညာရေးကျောင်းမှာ တစ်ပတ်တစ်ခါလာသင်ပေးတယ်၊ ဒီဆရာမတွေဆီမှာ နှစ်နှစ်လောက် တက်လိုက်ရတဲ့အခါ ကိုယ်ကိုကို ယုံကြည်မှုတိုးလာပြီး သမီးဘာလုပ်ချင်တယ်ဆိုတာ ဆုံးဖြတ်နိုင်ခဲ့ပြီမို့သမီးက အင်ဂျင်နီယာလိုင်း လုပ်ချင်တယ်ဆိုတာ သေချာသိပြီး ကြိုးစားနိုင်ခဲ့ပါတယ်” ဟု ဆိုသည်။"
သံလွင်မြစ်ရေကာတာ စီမံကိန်းများ လုံးဝရပ်ပေးရန် အစိုးရသစ်ကို တောင်းဆို
By မျိုးသူအောင် 
ရန်ကုန်၊ ဖေဖော်ဝါရီ ၂၂ ။ ။ အစိုးရသစ်အနေဖြင့် တိုင်းရင်းသားတို့၏ အသက်အိုးအိမ်စည်းစိမ်ကို ထိခိုက်စေနိုင်သည့် သံလွင်မြစ် ရေကာတာ စီမံကိန်းများကို ရပ်ဆိုင်းပေးရန် သံလွင်မြစ် ထိန်းသိမ်းကာကွယ်ရေးကွန်ရက်က တောင်းဆိုလိုက်သည်။
ယင်းကဲ့သို့ တောင်းဆိုကြောင်းကို သံလွင်မြစ် ထိန်းသိမ်းကာကွယ်ရေးကွန်ရက်က ဖေဖော်ဝါရီ ၂၂ရက်က အချက်(၇)ချက်ပါ ကြေညာချက် တစ်စောင် ထုတ်ပြန်ခဲ့ခြင်း ဖြစ်သည်။
"""ကျွန်တော့် သဘောထားကတော့ သံလွင်မြစ်ပေါ်က ရေကာတာစီမံကိန်းတွေကို လုံးဝ ရပ်ဆိုင်းပစ်စေချင်ပါတယ်။ ဘာဖြစ်လို့လဲဆိုတော့ သဘာဝ ပတ်ဝန်းကျင်အနေနဲ့ပဲ ကြည့်ကြည့်၊ လူမှုရေးဖက်ကပဲကြည့်ကြည့်၊ ငြိမ်းချမ်းရေးဘက်ကပဲ ကြည့်ကြည့် ဒေသခံ လူထုတွေကို အကျိုးပြုတာ လုံးဝမတွေ့ရသလောက် နည်းတယ်လေ""ဟု သံလွင်မြစ် ထိန်းသိမ်းကာကွယ်ရေးကွန်ရက်မှ ကိုသိန်းဇော်က ပြောသည်။"
သံလွင်မြစ်ပေါ်တွင် တည်ဆောက်မည့် ရေကာတာစီမံကိန်းများကြောင့် ဒေသခံ တိုင်းရင်းသားများ လူ့အခွင့်ရေးချိုးဖောက်ခံရမှု၊ နိုင်ငံသားအခွင့်အရေး ဆုံးရှုံးမှုများရှိနေပြီး တိုင်းရင်းသားလက်နက်ကိုင်အဖွဲ့များအကြား တင်းမာမှုများ ဖြစ်လာနိုင်သည့်အပြင် မြန်မာ့တပ်မတော်အနေဖြင့် လုံခြုံရေးအရ နယ်မြေချဲ့ထွင်မှုများ ပြုလုပ် လာနိုင်သည့်အတွက် ဒေသခံတို့၏ အသက်အိုးအိမ် စည်းစိမ်များကို ခြိမ်းခြောက်နေကြောင်း ကြေညာချက်တွင် ဖော်ပြထားသည်။
အဆိုပါ သံလွင်မြစ်ပေါ်ရှိ ရေကာတာများ ရပ်ဆိုင်းပစ်ရေးနှင့် ပတ်သက်၍ သံလွင်မြစ် ထိန်းသိမ်းကာကွယ်ရေးကွန်ရက် အနေဖြင့် အမျိုးသားဒီမိုကရေစီအဖွဲ့ချုပ်ထံသို့ တရားဝင်အကြောင်းကြားစာ ပေးပို့သွားပြီး ညှိနှိုင်း ဆွေးနွေးမှုများလည်း ပြုလုပ်သွားမည် ဖြစ်ကြောင်းလည်း သိရသည်။
"""သံလွင် မြစ်ပေါ်က ရေကာတာတွေ ဆိုတာကတော့ သဘာဝပတ်ဝန်းကျင်နဲ့ ဆိုင်တဲ့ ကိစ္စတွေပါ။ နောက်တစ်ခါ ကျန်တဲ့ ကိစ္စတွေကလည်း အသေအချာ အလေးအနက် စဉ်းစားရမယ့် ကိစ္စတွေပါပဲ။ သို့သော်လည်း ဘာတွေလုပ်မယ် ဘယ်လို ဖြစ်မယ်ဆိုတာကတော့ ပြောဖို့စောပါသေးတယ်။ ဘာဖြစ်လို့လဲဆိုတော့ အစိုးရသစ်ဖွဲ့မယ်ဆိုတာမှာလည်း ဘယ်သူတွေပါမယ် ဘယ်လိုပုံစံဖွဲ့မယ်ဆိုတာ ပြောဖို့ကစောနေသေးတယ်လေ။ ခုထိတော့ သူတို့အနေနဲ့လည်း ဘာမှ တရားဝင်ပြောထားတာ မရှိသေးပါဘူး"" ဟု အမျိုးသားဒီမိုကရေစီအဖွဲ့ချုပ် ပြောရေးဆိုခွင့်ရှိသူ ဦးဉာဏ်ဝင်းက မဇ္ဈိမကို ပြောသည်။"
"သမ္မတ ဦးသိန်းစိန်အစိုးရအနေဖြင့် တရုတ်နိုင်ငံအပါအဝင် ပြည်ပနိုင်ငံများနှင့် အကျိုးတူပူးပေါင်း၍ သံလွင်မြစ်ပေါ်တွင် နောင်ဖ၊ တာဆန်း၊ ရွာသစ်၊ ဝဲကြီးနှင့် ဟတ်ကြီး စသည့်ရေကာတာ (၅)ခု ဆောက်လုပ်သွားမည် ဖြစ်ပြီး ယင်းရေကာတာ (၅)ခုမှ လျှပ်စစ်စွမ်းအင် ၁၅,၀၀၀ ရရှိမည် ဖြစ်ကြောင်း သိရသည်။"
ရွှေစက်တော်ဘုရားတော်ပွဲ မန်းချောင်းသောင်ပြင်အနီး တောမီးလောင်ကျွမ်း
By ဒေါင်းလူ၊ တင်ရွှေ 
မင်းဘူး၊ ဖေဖော်ဝါရီ ၂၂ ။ ။ မင်းဘူးခရိုင်၊ မန်းရွှေစက်တော်ဘုရားပွဲကွင်း၏ အရှေ့မြောက်ဘက်တွင် ဖေဖော်ဝါရီ ၂၂ ရက်၊ မွန်းလွဲ ၁ နာရီခန့်၌ တောမီးလောင်ကျွမ်းခဲ့ပြီး၊ ပွဲတော်တွင်း မီးသတ်များနှင့် ပွဲဈေးရောင်းချသူများက ဝိုင်းဝန်းငြိမ်းသက်ခဲ့ကြကြောင်း ပွဲတော်လုပ်ငန်းရှင်များ ထံမှ သိရသည်။
နေ့လည် ၁ နာရီက လောင်ကျွမ်းခဲ့ပြီး မွန်းလွဲ ၂နာရီတွင် မီးငြှိမ်းသတ်နိုင်ခဲ့ကြောင်း မင်းဘူး-စကုမြို့နယ်၊ သစ်တောဦးစီးဌာန ဦးစီးမှူး ဦးလှဋ္ဌေးက ပြောသည်။
မန်းရွှေစက်တော်အနီးဝန်းကျင်တွင် နေ့စဉ်လိုလို တောမီးလောင်ကျွမ်းမှုများရှိနေပြီး၊ ယခုတစ်ကြိမ်လောင်ကျွမ်းမှုမှာ ဘုရားပွဲတော်နှင့် နီးကပ်သည့်အတွက် ပွဲတော်အတွင်း နေထိုင်သူများအကြား စိုးရိမ်ပူပန်မှုများရှိခဲ့ကြောင်း မန်းရွှေစက်တော်ဒေသခံ ကိုငယ်လေးက မဇ္ဈိမသို့ ပြောသည်။
"""အဲဒီနေရာမှာ မီးလောင်တာ လူမသိရင် ပွဲတော်အတွက် သိပ်အန္တရာယ်ကြီးတယ်။ တောမီးလောင်နေတာတော့ နေ့စဉ်လိုလို မြင်နေရတာပဲ။ ရှို့လို့လောင်တာလည်းဖြစ်နိုင်သလို သဘာဝအလျောက်လည်း လောင်နိုင်တာပဲ။ ဘာပဲဖြစ်ဖြစ် မီးဆိုတာ မလောင်ခင်က တားနိုင်ကြဖို့ အရေးကြီးတယ်။""ဟု ၎င်းက ဖြည့်စွက်ပြောသည်။"
ကမ္ဘောဒီးယားရှိ ကျေးရွာဆေးပေးခန်းတွင် မသန့်သည့် အပ်များသုံး၍ အိတ်ချ်အိုင်ဗီကူးစက်မှု ဒုတိယအကြိမ် ထပ်ဖြစ်
ကမ္ဘောဒီးယားနိုင်ငံရှိ ကျေးလက်ဆေးခန်းတစ်ခု၌ သုံးစွဲသည့် အပ်များ မသန့်၍ အိတ်ချ်အိုင်ဗီကူးစက်ခံရသည်ဆိုသည့် သတင်းများထွက်နေခြင်းကြောင့် စုံစမ်းစစ်ဆေးမှု ဆောင်ရွက်လျက်ရှိနေသည်။
ဖနွမ်းပင်မြို့မှ ၃၅ ကီလိုမီတာနီးပါး အကွာအဝေးတွင် ရှိသည့် လူဦးရေအားဖြင့် ၁၀၀၀ ဝန်းကျင်နေထိုင်သော ပမ်းကျေးရွာတွင် ပြီးခဲ့သည့် သီတင်းပတ်နှစ်ပတ်အတွင်း လူဆယ်ဦး အိတ်ချ်အိုင်ဗီ ကူးစက်ခံရကြောင်း ကမ္ဘောဒီးယားဒေးလီး သတင်းစာတွင် ဖေဖော်ဝါရီ ၂၂ ရက် ဖော်ပြသည်။
အသက်အားဖြင့်လည်း ကြီးရင့်ပြီး တစ်လင်တစ်မယားသာ နေထိုင်တတ်သူများတွင် ကူးစက်ခြင်းဖြစ်၍ ပြည်နယ်အာဏာပိုင်များအတွက် အထူးဂရုစိုက်စရာဖြစ်ခဲ့ရသည်။
ယင်းကျေးရွာသို့ ကျန်းမာရေးတာဝန်ရှိသူများကိုယ်တိုင် လာရောက်ခဲ့ပြီး ကျန်းမာရေးဝန်ကြီး မမ်ဘန်ဟန်းအား မေးမြန်းရာတွင် အသေးစိတ်မဖြေကြားရန် ငြင်းဆန်ပြီး စုံစမ်းဆဲအခြေအနေဖြစ်ကြောင်း ပြောခဲ့သည်။
ဒေသခံများကမူ ကျေးလက်ဆရာဝန်သုံးစွဲသည့် အပ်များ မသန့်ခြင်းကြောင့်ဖြစ်သည်ဟု အပြစ်ဆိုနေကြောင်း ယင်းသတင်းစာတွင် ဖော်ပြသည်။
ဒီဇင်ဘာလအတွင်းကလည်း ဖနွမ်းပင်အနောက်မြောက်ဖက် ကီလိုမီတာ ၂၅၀ အကွာက ဘတ်တမ်ဘန်ပြည်နယ်ရှိ ကျေးရွာတစ်ရွာတွင် မသန့်ရှင်းသည့် အပ်များသုံးစွဲ၍ လူပေါင်း ၂၇၀ ကို အိတ်ချ်အိုင်ဗီကူးစက်စေခဲ့သည့် လိုင်စင်မဲ့ ဆေးကုနေသူတစ်ဦးအား ထောင်ဒဏ် ၂၅ နှစ် ချမှတ်ခဲ့ရသည့် ဖြစ်ရပ် ဖြစ်ပွားခဲ့သည်။
ကမ္ဘောဒီးယားနိုင်ငံသည် ၁၉၉၀ ခုနှစ်များ နောက်ပိုင်း အိတ်ချ်အိုင်ဗီကူးစက်ဖြစ်ပွားမှုနှုန်း နှေးကွေးလာခဲ့သော်လည်း လူဦးရေ ၁၅ သန်းရှိသည့် နိုင်ငံအတွင်း အိတ်ချ်အိုင်ဗီဖြစ်ပွားနေသူပေါင်း ၇၅၀၀၀ ကျော်ရှိနေကြောင်း ကုလသမဂ္ဂက ထုတ်ပြန်ထားသည်။
အပစ်မရပ်လက်မှတ်မထိုးသေးသည့် UNFC ငြိမ်းချမ်းရေးဖြစ်စဉ်၌ ဆက်လက် လက်တွဲနိုင်ရန် ဆွေးနွေး
By ဖနိဒါ 
ချင်းမိုင်၊ ဖေဖော်ဝါရီ ၂၂ ။ ။ တစ်နိုင်ငံလုံး အပစ်အခတ် ရပ်စဲစာချုပ်(NCA) လက်မှတ်မထိုးသေးသော တိုင်းရင်းသားအဖွဲ့အစည်းများ ပါဝင်သည့် ညီညွတ်သော တိုင်းရင်းသား လူမျိုးများ ဖက်ဒရယ် ကောင်စီ(UNFC) နှင့် ပြည်ထောင်စု ငြိမ်းချမ်းရေး ဖော်ဆောင်ရေးလုပ်ငန်း ကော်မတီ(UPWC) ဒုဥက္ကဋ္ဌ ဝန်ကြီး ဦးအောင်မင်း ဦးဆောင်သော အဖွဲ့တို့ ထိုင်းနိုင်ငံ ချင်းမိုင်မြို့တွင် ဖေဖော်ဝါရီလ ၂၂ ရက်က တစ်နာရီကျော်ကြာ တွေ့ဆုံ ဆွေးနွေးခဲ့သည်။
ပြီးခဲ့သည့် ဇန်နဝါရီလက ကျင်းပခဲ့သော ပြည်ထောင်စု ညီလာခံနှင့် ပတ်သက်၍ လာရောက်ဆွေးနွေးခဲ့ပြီး တစ်နိုင်ငံလုံး အပစ်အခတ် ရပ်စဲရေး လက်မှတ်ရေးထိုးနိုင်ရန်နှင့် ငြိမ်းချမ်းရေး ဆက်လက် လုပ်ဆောင်ရန် ဆွေးနွေးခဲ့သည်ဟု ဝန်ကြီးဦးအောင်မင်းက ပြောသည်။
“ကျနော်တို့ ပြည်ထောင်စု ညီလာခံကြီး လုပ်တဲ့ဥစ္စာကိုလာပြီး ပြောပြတာပါ။ ဒါကတော့ ကျနော်တို့ တံခါးမပိတ်ထားဘူး။ ကြိုးစားနေတယ်။ ဒါကတော့ အဆင့်လိုက်ကြိုးစားရမှာပေါ့ဗျာ”ဟု ဝန်ကြီး ဦးအောင်မင်းက သတင်းထောက်များကို ပြောသည်။
ယနေ့ ဆွေးနွေးမှုသည် UNFC အနေဖြင့် လာရောက် တွေ့ဆုံဆွေးနွေးခဲ့ခြင်း ဖြစ်ပြီး ငြိမ်းချမ်းရေး ဆက်လက် လုပ်ဆောင်ရန် အတွက် နည်းလမ်းများ ဆွေးနွေးနွေးကာ အမြင်သဘောထားများ ဖလှယ်ခဲ့ကြသည်ဟု UNFC ၏ အထွေထွေအတွင်းရေးမှူး ခူဦးရယ်က ပြောသည်။
“အရင်က မပြီးပြတ်သေးတဲ့ကိစ္စကို ကျနော်တို့ဘယ်လို ရှေ့ဆက်လက်တွဲပြီး လုပ်ကြမလဲပေါ့။ အဖြေရှာကြဖို့ အဲဒါလေးပဲ ယေဘုယအားဖြင့် နည်းလမ်းတွေ ဘယ်လို ရှာကြံရင် ရနိုင်မလဲဆိုတဲ့ဟာလေးပဲ အဓိကထားဆွေးနွေးကြတာပါ။ အမြင်သဘောထားချင်း ဖလှယ်ကြတာလည်း ပါတာပေါ့နော်” ဟု သူက ပြောသည်။
“ကျနော်တို့ အရင်ကလုပ်ခဲ့တဲ့ လုပ်ငန်းအဆက်အစပ်ကို ကျနော်တို့ ဘယ်လို ဆက်လုပ်မယ်ဆိုတဲ့ ကျနော်တို့ နှစ်ဖက်စလုံးက ဆန္ဒရှိတလား။ ဘယ်လို ဆန္ဒရှိသလဲ။ ဘယ်လို ဆက်လက်ဖို့ စဉ်းစားထားချက် ရှိသလဲပေါ့။ အဲဒါလေးကို နှစ်ဦးနှစ်ဖက် အသိပေးတဲ့သဘောလည်း ကျပါတယ်” ဟု ခူဦးရယ်က ဆက်လက် ပြောဆိုသည်။
ငြိမ်းချမ်းရေး လုပ်ငန်းစဉ်ကို ဆက်လက် လုပ်ဆောင်ရန်နှင့် NCA လက်မှတ်ရေးထိုးနိုင်ရေးအတွက် ရှေ့ဆက် တွေ့ဆုံ ဆွေးနွေးမှုများ ဆက်လက်တွေ့ဆုံရန် လိုအပ်မည်ဟု သူက ပြောသည်။
UPWC ဘက်မှ ဝန်ကြီး ဦးအောင်မင်းနှင့် အငြိမ်းစား ဒုတိယ ဗိုလ်ချုပ်ကြီး ခင်ဇော်ဦး၊ မြန်မာနိုင်ငံ ငြိမ်းချမ်းရေးပြန်လည် ထူထောင်ရေးလုပ်ငန်း ဗဟိုဌာန(MPC)မှ ဦးလှမောင်ရွှေ၊ ဦတင်မောင်သန်း၊ ဦးအောင်နိုင်ဦး၊ ဒေါက်တာကျော်ရင်လှိုင်၊ ဦးညိုအုန်းမြင့်တို့ ၇ ဦးနှင့် UNFC မှ ဒုဥက္ကဌ နိုင်ဟံသာ၊ အထွေထွေအတွင်းရေးမှူး ခူဦးရယ်၊ ဗိုလ်ချုပ် ဂွမ်မော်၊ ဗိုလ်မှူးချုပ် စိုင်းထူး၊ ဦးထွန်းဇော်တို့ ပါဝင်ဆွေးနွေးခဲ့သည်။
NCA လက်မှတ်မရေးထိုးသေးသည့် တိုင်းရင်းသား အဖွဲ့အစည်းများအား လက်မှတ်ရေးထိုးနိုင်ရန် နည်းလမ်းများ ညှိနှိုင်းဆွေးနွေးခြင်းနှင့် ရှမ်းပြည်ပြန်လည်ထူထောင်ရေးကောင်စီ၊ ရှမ်းပြည်ပြန်လည်ထူထောင်ရေးကောင်စီ၊ ရှမ်ဒပြည်တပ်မတော်(RCSS/SSA)နှင့် ငြိမ်းချမ်းရေးကိစ္စများ ဆက်လက်အကောင်အထည်ဖော်ရေး နှင့် TNLA တို့ တိုက်ဖွဲ့ ဖြစ်ပွားနေမှုနှင့် ပတ်သက်၍ တိုက်ပွဲများ လျော့ချနိုင်ရေးကိစ္စများ ဆွေးနွေးရန် ရောက်ရှိလာခြင်း ဖြစ်သည်ဟု MPC အကြီးတန်းအရာရှိ ဦးလှမောင်ရွှေက ပြောသည်။
ဝန်ကြီး ဦးအောင်မင်း ဦးဆောင်သော အဖွဲ့သည် RCSS ဥက္ကဋ္ဌ ဒုဗိုလ်ချုပ် ယွက်ဆစ် ဦးဆောင်သော ကိုယ်စားလှယ်များနှင့် ညနေပိုင်းတွင် ၁ နာရီကျော်ကြာ တွေ့ဆုံခဲ့ပြီး လက်ရှိ ရရှိထားသော ငြိမ်းချမ်းရေးဖြစ်လုပ်ငန်းများ ဆက်လက် လုပ်ဆောင် သွားရေးနှင့် တအာင်းအမျိုးသား လွတ်မြောက်ရေး တပ်ဦး(TNLA) နှင့် တိုက်ပွဲ ဖြစ်ပွားနေမှု ရန့်တန်ရေးအတွက် ဆွေးနွေးခဲ့သည်ဟု RCSS မှ ပြောရေးဆို ခွင့်ရှိသူ ဗိုလ်မှူးစိုင်မိဏ်းက သတင်းထောက်များကို ပြောသည်။
“ရှေ့ငြိမ်းချမ်းရေးလုပ်ငန်းစဉ်ပါပဲ။ အစိုးရ သစ်တက်လာမဲ့ကာလမှာ ကျနော်တို့ MPCနဲ့လက်တွဲ လုပ်ဆောင်ခဲ့တာတွေ ရှိတယ်။ ရှေ့ဆက်ပြီး ငြိမ်းချမ်းရေးမှာ ဘယ်လို လက်တွဲ လုပ်ဆောင်သွားဖို့ ရှိသလဲ၊ အမ်ပီစီက ဖျက်သိမ်းသွားဖို့ရှိလား။ ဒါမှမဟုတ် ဒီအတိုင်းဆက်သွားဖို့ ရှိလား။ ကျနော်တို့ကတော ငြိမ်းချမ်းရေးအပေါ်မှာ ဆက်လက် လျှောက်လှမ်းသွား ဖို့ပါ။ ၂ အချက်က တိုက်ပွဲဖြစ်နေတဲ့ကိစ္စမှာ ကျနော်တို့ ကျနော်တို့ တွေ့ဆုံဆွေးနွေးဖို့က အမြဲတမ်းဘဲ တံခါးဖွင့်ထားတယ်”ဟု သူက သတင်းထောက်များကို ပြောသည်။
လက်ရှိ ရှမ်းပြည်နယ်တွင် ဖြစ်ပွားနေသော ပဋိပက္ခနှင့် ပတ်သက်၍ ဆွေးနွေးခဲ့ပြီး RCSS အနေဖြင့် NCA ချိူးဖောင်ခြင်း မဟုတ်သလို၊ NCA ကြောင့် တပ်မတော်နှင့် ပူးပေါင်းတိုက်ခိုက်နေခြင်းလည်း မဟုတ်ကြောင်း သတင်းထောက်များကို ပြောဆိုခဲ့သည်။
လွှတ်တော်ဥက္ကဋ္ဌ ရသည့်ကားများ ပြန်ပြင်သုံးနေရ
By မင်းမင်း 
နေပြည်တော်(ဖေဖော်ဝါရီ ၂၂)။ ။ တာဝန်စတင်ထမ်းဆောင်နေပြီဖြစ်သည့် တိုင်းနှင့်ပြည်နယ်လွှတ်တော်ဥက္ကဌများ၏ အဆောင်အယောင်အဖြစ်ရရှိထားသော မော်တော်ယာဉ်များသည် ပြန်လည်ပြင်ဆင်ပြီးမှ သုံးစွဲရန်အဆင်ပြေမည်ဟု လွှတ်တော်ဥက္ကဌများ၏ ယာဉ်မောင်းများက ပြောသည်။
လက်ရှိ တိုင်းနှင့်ပြည်နယ်လွှတ်တော်ဥက္ကဌများ အဆောင်အယောင်အဖြစ်ရရှိထားသော မော်တော်ယာဉ်များမှာ ဆီစားများခြင်း၊ ကားဘော်ဒီအောက်ပိုင်း ပြင်ဆင်ရန်လိုအပ်နေခြင်း၊ မောင်းနှင်နေစဉ် ရပ်တန့်သွားခြင်းနှင့် အချို့ကားများမှာ စက်နှိုး၍ပင်မရဟု တိုင်းနှင့်ပြည်နယ် လေးခုမှ လွှတ်တော်ဥက္ကဌများ၏ ယာဉ်မောင်းများက ဆိုသည်။
ဖေဖော်ဝါရီ ၂၂ရက်က နေပြည်တော်လွှတ်တော်ဝင်းအတွင်းရှိ ရေးရာဆောင် I-12တွင် တိုင်းနှင့်ပြည်နယ် ၁၂ခုမှ လွှတ်တော်ဥက္ကဌများ၊ ဒုတိယဥက္ကဌများနှင့် ဒေါ်အောင်ဆန်းစုကြည်တို့တွေ့ဆုံမှုတွင် လွှတ်တော်ဥက္ကထများအား လာရောက်ပို့ဆောင်ပေးသော ယာဉ်မောင်းများက ပြောဆိုလိုက်ခြင်းဖြစ်သည်။
"""ဒီကားကြီးလည်း မောင်းသာမောင်းလာတာ၊ ဘုရားတပြီးမောင်းလာရတာ။ ဒီကားကြီးက နောက်ကပန့်ခ် လဲရမယ်။ အောက်ပိုင်းပြန်လုပ်ရမယ်"" ဟု ပဲခူးတိုင်းလွှတ်တော်ဥက္ကဌ၏ ယာဉ်မောင်းဖြစ်သူ ဦးဉာဏ်စိုးက ပဲခူးမြို့မှ နေပြည်တော်သို့ မောင်းနှင်လာသည့် အခြေအနေကို ပြောသည်။"
နေပြည်တော်သို့စီးနှင်းလာသည့် LANDCRUISERမော်တော်ယာဉ်မှာ နေပြည်တော်လာခါနီးမှ တာယာဘီးတစ်ဘီးလဲလှယ်ပြီး မောင်းနှင်းလာရကြောင်း၊ တာယာဘီးလဲလှယ်ရာတွင်ကုန်ကျသည့် ကျပ်ငွေတစ်သိန်းခွဲကိုလည်း လွှတ်တော်ဥက္ကဌမှ ချေးငှား၍ လဲှလှယ်တပ်ဆင်လာခြင်းဖြစ်ကြောင်း ဦးဉာဏ်စိုးက မဇ္ဈိမကို ပြောသည်။
"ပဲခူးတိုင်းလွှတ်တော်ဥက္ကဌ အဆောင်အယောင်အဖြစ်ရရှိထားသော ပဲခူးတွင်ကျန်ရှိနေနေသည့် အခြားမော်တော်ယာဉ်တစ်ဦးမှာလည်း ""အနက်ဆိုရင်လည်း ၇၀၀၁ဆိုရင်လည်း ဟိုနေ့ကမှ ဥက္ကဌလည်းပါတယ်။ မောင်းနေရင်းနဲ့ထိုးရပ်သွားတယ်။ စက်ဆရာကိုဖုန်းလှမ်းဆက်ပြီးတော့ လာဆွဲခိုင်းရတယ်"" ဟု ၎င်းက ဆက်လက် ပြောပြသည်။"
အလားတူအခြေအနေများကို ဒေါ်အောင်ဆန်းစုကြည်နှင့်တွေ့ဆုံစဉ် တင်ပြခဲ့သေးသည်ဟု ကချင်ပြည်နယ်လွှတ်တော်၏ ဒုတိယဥက္ကဌ  ဦးဒိန်ခန်ဖုန်က ဆိုသည်။
"""ဆီစားနှုန်းထားများတော့ပေါ့။ ကားတွေကလည်း ကွာလတီမမှီဘူး။ အဲ့ဒါတွေအမြန်ဆုံးစီစဉ်ပေးဖို့ ကျွန်တော်တို့တင်ပြတယ်။ အစိုးရဖွဲ့ြ့ပီးနောက်ပိုင်း စီစဉ်ပေးမယ်လို့ (ဒေါ်အောင်ဆန်းစုကြည်က)ပြောပါတယ်"" ဟု  ဦးဒိန်ခန်ဖုန်က ဒေါ်အောင်ဆန်းစုကြည်နှင့်တွေ့ဆုံမှုအပြီးတွင် သတင်းထောက်များကို ပြောသည်။"
လူထုအခြေပြု မူးယစ်ဆေးဝါးတုုိက်ဖျက်ရေးအဖွဲ့ အာဏာပိုင်များ၏ ခွင့်ပြုချက်မရသော်လည်း ဆက်လက် ထွက်ခွာမည်
By ဖနိဒါ 
ချင်းမိုင်၊ဖေဖော်ဝါရီ ၂၃ ။              ။ တားဆီးခံနေရသော လူထုအခြေပြု မူးယစ်ဆေးဝါးတိုက်ဖျက်ရေး (Pat Jasan-PJS)အဖွဲ့မှ လူအင်အား ၁၀၀၀၀ ခန့်သည် အာဏာပိုင်များ၏ ခွင့်ပြုချက် မရသော်လည်း ယနေ့ ဖေဖော်ဝါရီ  ၂၃ ရက် မွန်းလွဲပိုင်း၂ နာရီတွင် ချီဖွေဒေသသို့ စတင်ထွက်ခွာရန် အဆင်သင့် ပြင်ဆင်ထားပြီး ဖြစ်ကြောင်း သိရသည်။
မြစ်ကြီးနားမြို့ပေါ်ရှိ လူငယ်များလည်း ယနေ့ နံနက် ၁၁ နာရီတွင် စီတာပူရပ်ကွက်ရှိ မနောကွင်းတွင် လူစုစည်းကာ တားဆီး ပိတ်ပင်ခံနေရသော နေရာသို့ သွားရောက် အင်အားဖြည့်တင်းကာ စတင် ထွက်ခွာကြမည် ဖြစ်ကြောင်း ကချင်နှစ်ခြင်း ခရစ်ယာန်အဖွဲ့ချုပ်(KBC)၏ အထွေထွေအတွင်းရေးမှူး ဆရာကြီး ခလမ်ဆမ်စွန်က မဇ္ဈိမကို ပြောသည်။
ဝိုင်းမော်မြို့နယ် ဆဒုံး၊ ကန်ပိုင်တီ၊ ချီဖွေမြို့နယ်ခွဲ ဒေသများတွင် သောင်းနှင့်ချီသော ဘိန်းခင်းများ ဖျက်ဆီးရန် ထွက်ခွာခဲ့သော ကချင်မူးယစ်ဆေးဝါးတိုက်ဖျက်ရေးအဖွဲ့အင်အား ၃၀၀၀ ခန့်ကို ဝိုင်းမော် မြို့နယ် ဆဒုံး၊ ချီဖွေကားလမ်းဆုံဂိတ်မှ အစိုးရ စစ်တပ်မှ ဖေဖော်ဝါရီလ ၁၆ ရက်မှ ယနေ့ထိ ဖြတ်သန်းခွင့် မပေးဘဲ တားဆီးခဲ့ခြင်း ဖြစ်သည်။
“၂ နာရီမှာစထွက်မယ်။ ခွင့်ပြုချက်က မရှိပါဘူး။ ညှိတော့ ညှိနှိုင်းနေပါတယ်။ မဖြစ်နိုင်ဘူးထင်ပါတယ်။ ဒါအားလုံး ပါဝင်ရမဲ့ လုပ်ငန်းဖြစ်နေတာ။ ဒါကို ပိတ်ပင်တားဆီးတယ်ဆိုရင်တော့ တမျိုး ဖြစ်သွား မှာပေါ့။ အခုလည်း ရဲမင်းကြီးနဲ့ ဆွေးနွေးဖို့ သွားနေပါတယ်”ဟု ဆရာကြီး ခလမ်ဆမ်စွန်က ပြောသည်။
ဘိန်းခင်းများ သွားရောက် ဖျက်ဆီးရန် ခွင့်ပြုချက် ရရှိရေးအတွက် PJS အဖွဲ့ခေါင်းဆောင်များနှင့် ကချင်ပြည်နယ် ရဲတပ်ဖွဲ့မှ တာဝန်ရှိသူများနှင့် တွေ့ဆုံရန် သွားရောက်နေဆဲ ဖြစ်ကြောင်း ခွင့်ပြုချက်မရရှိသော်လည်း စတင်ထွက်ခွာမည် ဖြစ်ကြောင်း သူက ပြောသည်။
ဘိန်းစိုက်သူများနှင့် ကချင်မူးယစ်ဆေးဝါး တိုက်ဖျက်ရေးအဖွဲ့တို့ တားဆီးခြင်းမဟုတ်ဘဲ ပဋိပက္ခ မဖြစ်ပွားစေရန် ဆောင်ရွက်နေခြင်း ဖြစ်သည်ဟု မြောက်ပိုင်းတိုင်းစစ်ဌာနချုပ်မှ တာဝန်ရှိသူများက ဖေဖော်ဝါရီလ ၁၇ ရက်က ပြောဆိုထားသည်။
သောက်ရေ ရှားပါးမှုကြံုမည်၊ ထောက်ပံ့ကူညီကြရန် မွေးမြူရေးနှင့် ကျေးလက်ဖွံ့ဖြိုးရေး ဝန်ကြီးဌာန အလှူခံ
By မဇ္ဈိမ 
ယခုနှစ် နွေရာသီ မတ်လမှ မေလအထိ မြန်မာနိုင်ငံ တစ်ဝန်း အယ်လ်နီညို ရာသီဥတု ကြုံတွေ့မည်ဖြစ်ပြီး ရေရှားပါးမည်ဖြစ်ခြင်းကြောင့် သောက်သုံးရေ ရရှိရန် ရေသယ်ယာဉ်၊ ရေသယ်ကုန်ကျစရိတ် စသည်တို့ကို ပါဝင် လှူဒါန်းကြပါရန် မွေးမြူရေး၊ ရေလုပ်ငန်းနှင့် ကျေးလက်ဒေသ ဖွံ့ဖြိုးရေး ဝန်ကြီးဌာနက အလှူခံထားသည်။
ရေသယ်ယာဉ် (ရေကား၊ မော်တော်ယာဉ်၊ စက်လှေ) ရေသယ်ကုန်ကျစရိတ်၊ စက်ရေတွင်များ တူးဖေါ်နိုင်ရန် ကုန်ကျစရိတ်တို့ကို ပါဝင်လှူဒါန်းကြရန် နှိုးဆော်လိုက်ခြင်းဖြစ်သည်။
”သောက်သုံးရေ ရရှိရေးူ လှူဒါန်းခြင်းအား သက်ဆိုင်ရာ ပြည်နယ်၊ တိုင်းဒေသကြီး၊ ခရိုင်၊ မြို့နယ် ကျေးလက်ဒေသ ဖွံ့ဖြိုးတိုးတက်ရေး ဦးစီးဌာနများနှင့်လည်း ဆက်သွယ် လှူဒါန်းနိုင်ပြီး စေတနာရှင် ပြည်သူများ လှူဒါန်းမှုအပေါ်တွင် ကျေးလက်ဒေသဖွံ့ဖြိုးတိုးတက်ရေး ဦးစီးဌာနမှ လိုအပ်သည်များ ဖြည့်စွက်၍ အလုံးစုံ ပေါင်းစပ် ဆောင်ရွက်သွားမည်” ဟု အလှူခံ နှိုးဆော်ချက်တွင် ပါရှိသည်။
တစ်ဦးချင်းဖြစ်စေ၊ စုပေါင်း၍ ဖြစ်စေ လှူဒါန်းနိုင်သည်ဟု ဆိုထားပြီး လိုအပ်ပါက နိုင်ငံတော် ထောက်ပံ့ငွေမှ ထည့်ဝင် ဆောင်ရွက်ပေးမည်ဟုလည်း ဆိုထားသည်။
လှူဒါန်းလိုသည်များသည် ပြည်ထောင်စု ဝန်ကြီးရုံး အမြဲတမ်းအတွင်းဝန် ညွှန်ကြားရေးမှူးချုပ်ထံ ဖုန်းဆက်၍လည်းကောင်း၊ ငါးလုပ်ငန်း ညွှန်ကြားရေးမှူးချုပ်ထံသို့လည်းကောင်း၊ ကျေးလက် ညွှန်ကြားရေးမှူးချုပ်ထံတို့သို့ လည်းကောင်း ဆက်သွယ်လှူဒါန်းကြရန် နှိုးဆော်ထားသည်။
ဖေဖေါ်ဝါရီ ၂၂ ရက် ပြည်သူ့လွှတ်တော် အစည်းအဝေးတွင်လည်း အယ်လ်နီညို ရာသီဥတုကြောင့် ကြိုတင်ကာကွယ်နိုင်ရန် သက်ဆိုင်ရာ ဝန်ကြီးဌာနအား တိုက်တွန်းကြောင်း အဆိုတင်သွင်းခဲ့သေးသည်။
အဆိုကို မိတ္ထီလာမဲဆန္ဒနယ်မှ ဒေါက်တာ မောင်သင်းက တင်သွင်းခဲ့ပြီး အယ်လ်နီညို အကျိုးဆက်ကြောင့် အပူ အန္တရယ်၊ သောက်သုံးရေ ရှားပါးမှု၊ မီးအန္တရယ်တို့အပြင် ကျန်းမာရေး ပြဿနာများ၊ စိုက်ပျိုးရေးဆိုင်ရာ အခက်အခဲများအတွက် ကြိုတင်ပြင်ဆင်ထားကြရန် ထည့်သွင်းဆွေးနွေးသွားသည်။
ဒေါ်အောင်ဆန်းစုကြည် ဓာတ်ပုံကို ညစ်ညမ်းပုံလုပ်ကာ ဖေ့စ်ဘုတ်တင်သူကို ၁၂ ကြိမ်မြောက် ရုံးချိန်း ထပ်ချိန်း
By စည်သူမောင်မောင် 
ပုသိမ်၊ ဖေဖော်ဝါရီ ၂၃ ။             ။ ကန်ကြီးထောင့်မြို့၊ မြို့နယ်တရားရုံးတွင် ဒေါ်အောင်ဆန်းစုကြည် ဓာတ်ပုံအား ညစ်ညမ်း ပုံများပြုလုပ်ကြောင့် စစ်ဆေးနေသည့်အမှုကို ဖေဖော်ဝါရီလ၂၉ ရက်တွင် ၁၂ ကြိမ်မြောက် ရုံးချိန်အ ဖြစ် ချိန်းဆိုလိုက်သည်။
"""အခု ရုံးချိန်မှာ စွဲချက်အမိန့်ချတာပါ တရားသူကြီးက မှန်မမှန်မေးပြီး၊ ဦးသန်းထွန်းက ငြင်းလို့ စစ်ဆေးမှုဆက်လုပ်မယ်ပြောတယ်"" ဟု တရားလို ဦးစည်သူအောင်က ပြောသည်။"
ကန်ကြီးထောင့်မြို့၊ ပြည်ခိုင်ဖြိုးပါတီ တွဲဘက်အတွင်းအရေးမှူး ဦးသန်းထွန်းမှ ဒေါ်အောင် ဆန်းစုကြည်ပုံများအား ညစ်ညမ်းပုံများပြုလုပ်ပြီး လူမှုကွန်ယက်စာမျက်နှာ ဖေ့စ်ဘုတ်ပေါ်တွင်Thu Thuအကောင့်ဖြင့် တင်ကြောင်း ကန်ကြီးထောင့်မြို့မှ ဦးစည်သူအောင်မှ တရားလိုပြု တရားစွဲထား ခြင်းဖြစ်ပြီး၊ ကန်ကြီးထောင့်မြို့၊ မြို့မရဲစခန်းမှ ဆက်သွယ်ရေးပုဒ်မ ၆၆(ဃ)ဖြင့် တရားစွဲဆိုထား ခဲ့သည်။
ဖခင်စိတ်ဖြင့် အုပ်ချုပ်ကြရန် တပ်မှူးများကို ကာချုပ် ညွှန်ကြား
တပ်မတော်၏ စွမ်းရည် ကောင်းမွန်မှုသည် ခေါင်းဆောင်မှု ကောင်းမွန်မှုအပေါ်တွင် တည်မီနေပြီး အုပ်ချုပ်ရာတွင် ဖခင်စိတ် မွေးမြူလျက် အုပ်ချုပ်ကြရန် တပ်မှူးများကို တပ်မတော်ကာကွယ်ရေး ဦးစီးချုပ် ဗိုလ်ချုပ်မှူးကြီး မင်းအောင်လှိုင်က ညွှန်ကြားလိုက်သည်။
“ခေါင်းဆောင်မှု ကောင်းမွန်မှသာ တပ်များ စွမ်းရည် ထက်မြက် ကောင်းမွန်မည် ဖြစ်ကြောင်း၊ ဖခင်စိတ်နှင့် တပ်မှူးစိတ်ယှဉ်၍  လုပ်သင့်လုပ်ထိုက် သည်များကို မှန်မှန်ကန်ကန် လုပ်ဆောင်ကြရမည် ဖြစ်ကြောင်း၊ ခေါင်းဆောင်၏ အုပ်ချုပ်မှုသည် တပ်၏ လုပ်ဆောင်ချက်များ အပေါ် အကျိုး သက်ရောက်မှု များစွာ ရှိသဖြင့် ဖခင်စိတ်ဖြင့် ညီညွှတ် မျှတစွာ အုပ်ချုပ်ကြရန် လိုကြောင်း” ဟု တပ်မတော် ကာကွယ်ရေး ဦးစီးချုပ်က ညွှန်ကြားကြောင်း ဖေဖေါ်ဝါရီလ ၂၂ ရက် မြဝတီသတင်းစာတွင် ဖေါ်ပြသည်။
ကလောတပ်နယ်မှ စစ်ဦးစီးတက္ကသိုလ် သင်တန်းသား အရရှိများနှင့် တွေ့ဆုံစဉ် ညွှန်ကြားခဲ့ခြင်းဖြစ်ပြီး “တပ်မှူးစိတ်ဖြင့် ရဲဝံ့ ပြတ်သားစွာ ဦးဆောင်မှု ပေးရသည်များ ရှိကြောင်း “ငါပြော သလိုလုပ်၊ ငါလုပ် သလိုလုပ်ဟု ပြတ်သားစွာ ဦးဆောင်မှု ပေးရာတွင် မိမိပြောဆို လုပ်ကိုင်မှုများ မှန်ကန်မှသာ လက်အောက်မှ ယုံကြည် လေးစားမှု ရရှိမည်” ဟုလည်း ကာကွယ်ရေး ဦးစီးချုပ်က သတိပေးသည်။
ဖွဲ့စည်းပုံ အခြေခံဥပဒေ ပြင်ဆင်မှုနှင့် ပတ်သက်၍ ပြောရာတွင်မူ “ဒီမိုကရေစီ သက်တမ်း ၅ နှစ် ခန့်သာ ရှိသေးသဖြင့် ဖွဲ့စည်းပုံ အခြေခံဥပဒေ ပြင်ဆင်ရေး နှင့် ပတ်သက်၍ ဖွဲ့စည်းပုံ အခြေခံဥပဒေ အခန်း (၁၂) ပါအတိုင်း ပြင်သင့် ပြင်ထိုက်သည့် အချက်များကို သင့်လျှော်သည့် အချိန်တွင် ပြုပြင်ရမည်” ဟု ပြောဆိုခဲ့သည်။
မြေယာပဋိပက္ခသည်လည်း အစိုးရသစ်ဖြေရှင်းရမည့် အချက်တစ်ချက်အဖြစ် ပါဝင်
By မဇ္ဈိမ 
မြေယာများ သိမ်းဆည်းခဲ့မှုအတွက် သမ္မတ ဦးသိန်းစိန် လက်ထက်တွင် ထိရောက်သည့် ဖြေရှင်းမှုမရှိခဲ့ခြင်းကြောင့် နောက်တက်လက်မည့် အမျိုးသား ဒီမိုကရေစီအဖွဲ့ချုပ် ဦးဆောင်မည့် အစိုးရ လက်ထက်တွင် ထိရောက်သည့် ဖြေရှင်းမှုနှင့် စနစ်ကျသည့် စီမံခန့်ခွဲမှု လိုအပ်နေပြီဟု ၈၈ မျိုးဆက် ကျောင်းသားဟောင်း တစ်ဦးလည်းဖြစ် မြေယာဥပဒေများနှင့် ပတ်သက်သည့် သင်တန်းများပို့ချနေသူ ဦးတိုးကျော်လှိုင်က သတိပေးလိုက်သည်။
“မြေယာ သိမ်းဆည်းမှုတွေကို ဖြေရှင်းနိုင်မယ့် ကော်မတီတွေဖွဲ့ပြီးတော့ တကယ်လိုအပ်တာ မဟုတ်တဲ့ မြေတွေကို ပြန်ပေးရမယ်၊ တကယ်လိုအပ်တဲ့ ပမာဏ ဆိုရင်လည်း တကယ်အဆင်ပြေတဲ့ နေရာမှာ ပြန်ပြီးတော့ အစိုးထိုးပြီး ပြန်ပေးတာမျိုး လေ ျှာ်ကြေးကတော့ ကျနော်တို့ အတွေ့အကြုံအရ ကောင်းမွန်တဲ့ ဖြေရှင်းမှုမျိုးမဟုတ်ဘူး။ သေချာတာကတော့ မြေယာ ပြဿနာနဲ့ ပတ်သက်ပြီး စနစ်တကျ စီမံခန့်ခွဲဖို့တော့ လိုလိမ့်မယ်” ဟု ပြောသည်။
ပြီးခဲ့သည့် လွှတ်တော်သက်တမ်းတွင်လည်း လယ်ယာမြေနှင့် အခြားမြေများ သိမ်းဆည်းခံရမှုကြောင့် ပြည်သူများ နစ်နာမှုမရှိစေရေး စုံစမ်းရေးကော်မရှင်ကို ဖွဲ့စည်းခဲ့သော်လည်း ထိရောက်သည့် ဖြေရှင်းဆောင်ရွက်မှုများ မရှိခဲ့ဟုလည်း ဦးတိုးကျော်လှိုင်က ဝေဖန်သည်။
“ထိရောက်တဲ့ ဖြေရှင်းဆောင်ရှင်းဆောင်ရွက်မှုမျိုး တော်တော်နည်းတာကိုတွေ့ရတယ်။ ကော်မတီတွေဟာ သီးခြား လွတ်လပ်တဲ့ ကော်မတီတွေ မဟုတ်တဲ့အတွက် ကော်မတီရဲ့လုပ်ဆောင်ချက်တွေဟာ အများကြီး အကန့်အသတ် ဖြစ်နေတာ တွေ့ရတယ်” ဟု ပြောသည်။ အဆိုပါ ကော်မရှင်ကို ၂၀၁၂ ခုနှစ် သြဂုတ်လ ဒုတိယပတ်အတွင်း ဖွဲ့စည်းခဲ့ခြင်းဖြစ်ပြီး အဖွဲ့ဝင်ပေါင်း ၆၀ ကျော်ဖြင့် ဖွဲ့စည်းခဲ့ခြင်းဖြစ်သည်။ အဆိုပါ ကော်မရှင်၏ ကြိုးပမ်းမှုကြောင့် သိမ်းဆည်းခံ လယ်မြေများ ပြန်လည် ပေးအပ်ခဲ့သော်လည်း ၁ ရာခိုင်နှုန်းမ ျှသာရှိသည်ဟုလည်း ဦးတိုးကျော်လှိုင်က ဆိုသည်။
“သိမ်းဆည်းခံ လယ်ယာမြေနဲ့ ပြန်ပေးတဲ့ လယ်ယာမြေ အချိုးအစားကို ပြန်ပြီး ကြည့်မယ်ဆိုရင် ၁ ရာခိုင်နှုန်းလောက်ပဲ ပြန်ပြီးတော့ စွန့်လွှတ်တာကို ကျနော်တို့ တွေ့ရတယ်။ သိမ်းဆည်းခံ လယ်ယာမြေက ရာဂဏန်းလောက် ရှိမယ်ဆိုရင် ပြန်ပေးတဲ့ လယ်မြေက ဆယ်ဂဏန်းလောက်ပဲ ရှိမယ်။ အဲ့ဒီတော့ ထိရောက်တဲ့ ဖြေရှင်းမှုမျိုး ပြီးခဲ့တဲ့ အစိုးရ လက်ထက်မှာတော့ မတွေ့ခဲ့ရဘူး” ဟု ပြောသည်။
အစိုးရဝန်ထမ်းများကို တိုက်ခန်းရောင်းရန်အတွက် မန်းစည်ပင် လျှောက်လွှာဖောင်ရောင်းမည်
By အောင်ကိုဦး 
မန္တလေး၊ဖေဖော်ဝါရီ ၂၃ ။            ။ မန္တလေးတိုင်းဒေသကြီးအတွင်း လက်ရှိတာဝန်ထမ်းဆောင်လျှက်ရှိသော အစိုးရဝန်ထမ်းလုပ်သက် ၂၅ နှစ်အထက် ဝန်ထမ်းများကို ချမ်းမြသာစည်မြို့နယ် ၊မြရည်နန္ဒာ ရပ်ကွက်တွင် အိုးအိမ်ဦးစီးဌာနမှ ဆောက်လုပ်နေသည့်တိုက်ခန်းများကို ရောင်းချပေးမည်ဖြစ်သောကြောင့် လျှောက်လွှာများကို တစ်စောင်လျှင် ၅၀၀ကျပ်ဖြင့် ဖေဖော်ဝါရီ ၂၆ ရက်တွင် စတင်ရောင်းချပေး သွားမည်ဟု မန္တလေးမြို့တော် စည်ပင်သာယာရေးကော်မတီ၊ တွဲဖက်အတွင်းရေးမှူး ဦးသက်နိုင်ထွန်းကပြောသည်။
အဆိုပါလျှောက်လွှာများကို မန္တလေးမြို့တော်စည်ပင်သာယာရေးကော်မတီရှိ ဓမ္မာရုံတွင် ဝယ်ယူရမှာဖြစ်ပြီး ဝယ်ယူပြီးသောလျှောက်လွှာများကို မတ် ၇ ရက်စတင်၍ မတ် ၁၆ ရက်အတွင်း ပြန်လည် တင်ပြလျှောက်ထားရမည်ဖြစ်သည်။
လျှောက်ထားရာတွင် ယခင်က မြရည်နန္ဒာ တန်းဖိုးနည်းတိုက်ခန်းများ လျှောက်ထားပြီး ဝန်ထမ်းများသည် ထမ်မံလျှောက်ထားရန်မလိုကြောင်းနှင့် ထိုသူများကို တိုက်ခန်းဝယ်ယူခွင့်အတွက် ထည့်သွင်းဆောင်ရွက်ပေးသွားမည်ဟု မန္တလေးမြို့တော် စည်ပင်သာယာရေးကော်မတီ၊ တွဲဘက်အတွင်းရေးမှူး ဦးသက်နိုင်ထွန်းကဆိုသည်။
"""အရင် မြရည်နန္ဒာတန်းဖိုးနည်းအိမ်ရာတုန်းက ဝယ်ယူခွင့်လျှောက်လွှာလျှောက်ထားခဲ့တဲ့ လက်ရှိအစိုးရဝန်ထမ်းတွေအနေနဲ့ အခုပြန်လျှောက်စရာ မလိုတော့ဘဲ လက်ခံပေးသွားမှာပါ။ အသစ်ပြန်လျောက် စရာမလိုတော့ပါဘူး။""ဟု ဦးသက်နိုင်ထွန်း က ပြောသည်။"
တိုက်ခန်းများမှာ လေးထပ်၊လေးခန်းတွဲ တိုက်ခန်းများဖြစ်ပြီး မြေညီထပ်တိုက်ခန်းတစ်ခန်းလျှင် ကျပ် ၁၆၅သိန်း၊ ဒုတိယထပ်တိုက်ခန်းတစ်ခန်းလျှင် ကျပ်၁၅၅ သိန်း၊ တတိယထပ် တိုက်ခန်းတစ်ခန်းလျှင် ကျပ်၁၄၅ သိန်း၊ စတုတ္ထထပ်တိုက်ခန်းတစ်ခန်းလျှင် ကျပ်၁၃၅ သိန်းဖြင့် ရောင်းချပေးသွားမည်ဖြစ် သည်။
တရားမဝင် တူမီးသေနတ် ၁၀၀ ကျော် လာရောက်အပ်နှံ
By မာန်ဇာမြေမွန် 
မုံရွာ၊ ဖေဖော်ဝါရီ ၂၃ ။              ။ စစ်ကိုင်းတိုင်းဒေသကြီး ပင်လည်ဘူး မြို့နယ်တွင်   ဖေဖော်ဝါရီ ၁၆ ရက်နေ့က မြို့နယ် ရဲတပ်ဖွဲ့နှင့် မြို့နယ် စီမံခန့်ခွဲမှုကော်မတီတို့ ပူးပေါင်း၍ နယ်မြေအတွင်း တရားမဝင်တူမီးသေနတ် ကိုင်ဆောင်မှု မရှိစေရေးအတွက် ဆောင်ရွက်ရာ တရားမဝင်တူမီးသေနတ် ၁၀၀ ကျော်အား လာရောက်အပ်နှံထား ကြောင်း ပင်လည်ဘူးမြို့နယ် ရဲတပ်ဖွဲ့မှ သိရသည်။
ယင်းသို့ဆောင်ရွက်ရာတွင် သက်ဆိုင်ရာကျေးရွာအုပ်ချုပ်ရေးမှူးများဖြင့် ဆွေးနွေးညှိနှိုင်းခဲ့ခြင်းဖြစ်ကြောင်း ယခုအချိန်ထိလာရောက် အပ်နှံဆဲဖြစ်ပြီး ဖေဖော်ဝါရီ ၂၂ရက်နေ့အထိ တူမီးသေနတ် ၁၀၇လက် လာရောက်အပ်နှံခဲ့ကြောင်း ပင်လည်ဘူးမြို့မရဲစခန်း တာဝန်ကျ ရဲတပ်ဖွဲ့ဝင်တစ်ဦးက ပြောကြားသည်။
တော်လှန်ရေး လုပ်တာပန်းပြီ ငြိမ်းချမ်းရေးအတွက် ဒေါ်စုကို အားကိုးတယ်ဆိုတဲ့ KNU-KNLA ဗိုလ်မှူးကြီး
By မဇ္ဈိမ 
အသက်၁၆ နှစ်ကတည်းက တော်လှန်ရေး လုပ်ခဲ့ပြီး ယခု အသက် ၆၁ နှစ် ရှိနေပြီဖြစ်သော KNU-KNLA ငြိမ်းချမ်းရေး ကောင်စီ၏ ဗိုလ်မှူးကြီး စောဂျိုးဇက်နှင့် မဇ္ဈိမတို့ မကြာသေးခင်က တွေ့ဆုံ မေးမြန်းရာတွင် ငြိမ်းချမ်းရေးအခြေအနေ၊ မငြိမ်းချမ်း နိုင်သေးသည့် ကရင်ပြည်နယ်အတွင်း အခြေအနေတို့ကို တွေ့ဆုံ မေးမြန်းဖြစ်ခဲ့သည်။
နှစ်ပေါင်း ၄၅ နှစ်ကြာ လက်နက်ကိုင်ဆွဲခဲ့သည့် စောဂျိုးဇက်က တော်လှန်ရေး လုပ်ရသည်ကို ပင်ပန်းသွားပြီဟု ပြောဆိုခဲ့ပြီး ငြိမ်းချမ်းရေးအတွက် ဒေါ်အောင်ဆန်းစုကြည်ကို အားကိုးသည်ဟုလည်းဆိုခဲ့သည်။ အသက် ၆၁ နှစ်အရွယ် ရှိနေပြီဖြစ်သာ စောဂျိုးဇက်က သူမြင်လိုသည့် အနာဂတ် ကရင်ပြည်နယ်ကိုလည်း မဇ္ဈိမသို့ ပြောဆိုခဲ့သည်။
အတိုင်းတာ တစ်ခုပေါ်မှာ ခြုံပြီးတော့ ကြည့်လိုက်လို့ရှိရင် အခုအခြေနေအရ NCA  လက်မှတ်ရေးထိုးပြီးတဲ့ နောက်ပိုင်းကျတော့  အချိန်ကာလ အတိုင်းတာပေါ်မှာ ပြန်ချိန်ကြည့်လို့ရှိရင်တော့ သိပ်မဝေးတော့တဲ့ ကာလမှာတော့ အောင်မြင်မှု ပန်းတိုင်ကို ရောက်လာနိုင်တယ်။
ဟိုအရင်တုန်းကတော့ နယ်မြေက အေးချမ်းမှုမှ မရှိသေးတာ။ နယ်မြေတိုးတက်မှု မရှိတဲ့အပြင် အမြဲတမ်းပဲ ဒုက္ခဆင်းရဲနဲ့ နေထိုင်ကြုံတွေ့ နေရပါတယ်။ ဒါပေမယ့် ၂၀၀၇ခုနှစ်က စပြီးတော့ ဒီအပစ်ခတ်ရပ်စဲရေး အပေါ်မှာ လူထုတွေက သွားရေးလာရေး အကုန်လုံး အဆင်ပြေ ချော့မွေ့လာတယ်။ ဒီတော့ အနေထိုင်အရ ဆိုလို့ရှိရင်တော့ ဒေသဖွံ့ဖြိုးရေး မရှိသည့်တိုင်အောင် သူတို့မှာ လုပ်ငန်းကိစ္စနဲ့ ပတ်သက်လာရင် လွတ်လွတ်လပ်လပ် သွားလို့လာလွယ်ကူတဲ့အတွက် အကျိုးအမြတ်ကတော့ လူထုအတွက် အဆင်ပြေတာပေါ့။
အဓိကတော့ ဒေသခံပြည်သူလူထု အကျိုးပြုတဲ့ လုပ်ငန်းတွေ၊ ရင်းနှီးမြှုပ်နှံမှု အပိုင်းကျတော့ ငွေကြေး အခက်ခဲရှိတဲ့အတွက် တတ်နိုင်တဲ့ဘက်ကတော့ အသေးစိတ် ဘာမှ အကောင်ထည်ဖော်လို့ မရသေးပါဘူး။
စိုက်ပျိုးရေး မွေးမြူရေး ကဏ္ဍမှာလည်း ဦးစားပေး လုပ်ပေးစေချင်တယ်။ လမ်းပန်း ဆက်သွယ်ရေး ကောင်းလာတာနဲ့အမျှ သွားရေးလာရေး အလျင်မီတဲ့ အချိန်ကျရင် စိုက်ပျိုးရေးလုပ်ငန်း၊ မွေးမြူရေးလုပ်ငန်း ရှိမှ အဆင်ပြေ ချော့မွေ့မှာပါ။
ငြိမ်းချမ်းရေး လက်မှတ်လည်း ထိုးတဲ့အခါမှာ ကျန်တဲ့ ကချင်တိုင်းရင်းသားလက်နက်ကိုင် တပ်ဖွဲ့ KIO  ပါမလာဘူးဆိုတော့ ဒီလို လုပ်ဖေါ်ကိုင်ဖက်တွေကို ဘာပြောချင်သလဲ။
လက်ရှိအခြေနေအရတော့ ကျွန်တော်တို့တောင်မှ တိတိကျကျ လွတ်လပ်ခွင့် ဘာတစ်ခုမှ မရသေးပါဘူး။ ဒီNCA  လက်မှတ်ရေးထိုးပြီးလည်း စစ်မှန်တဲ့ ငြိမ်းချမ်းရေးရယ်လို့ သတ်မှတ်လို့ မရသေးပါဘူး။ ဒါပေမယ့် လက်နက်ကိုင် အဖွဲ့စည်းအားလုံးကိုတော့ လက်ဆွဲပြီး ခေါ်သွားမှာ ဒီငြိမ်းချမ်းရေး အစစ်မှန် ရသည့်အထိဖြစ်ပါတယ်။
အခုအခြေနေအရဆိုရင် လက်နက်ပစ်ခတ်ရပ်စဲရေး သဘောတူ စာချုပ်လောက်ပဲ ရှိသေးတယ်လေ။ စစ်မှန်တဲ့ငြိမ်းချမ်းရေးဆိုတာ မူလေးချက်အပေါ်မှာ ကြည့်ချင်းအားဖြင့် ကိုယ့် ကရင်ကံကြမ္မာ ကရင်ဖန်တီးတဲ့ အဆင့်တန်းမှာကျတော့ သူများကို အားကိုးတကြီးနဲ့ မှီခိုနေရတဲ့ အဆင့်တန်းမှာ ရှိတယ်။ အခုက ဒီအချက်အလက်မှာ ကျွန်တော့်မှာ ဟာကွက် တစ်ကွက်ရှိတယ်။ ကရင်ကံကြမ္မာ ကရင်ဖန်တီးမယ့် အစိတ်ပိုင်းမှာကြတော့ အဓိက ကျဆုံးက ပညာရေးမှာ အလျင်မမှီလို့ရှိရင် ရင်ဘောင်တန်းလို့ မရတဲ့ အဖြစ်မျိုးမှာ ရှိတယ်။
လွတ်လွတ်လပ်လပ် ကိုယ်ပိုင်အုပ်ချုပ်ပိုင်ခွင့် ရှိတဲ့နေ့ကျရင် ဒီကရင်ပြည်နယ်မှာ ကိုယ်လုပ်ချင်တဲ့ လုပ်ငန်းစဉ်တွေ လုပ်ငန်းရပ်တွေအားလုံး ကိုယ်လုပ်ပိုင်ခွင့်ရှိတဲ့ အချိန်ကျရင် ကျွန်တော်တို့ တစ်တပ်တအားလုပ်ဖို့ ဆန္ဒရှိပါတယ်။
ထိတွေ့တိုက်ခိုက်မှု ပေါ်မှာကျတော့ လက်နက်ကိုင်အဖွဲ့အစည်းက တစ်ဖက်တည်း မဟုတ်တဲ့အတွက် တစ်ခါတလေ အတိုင်းတာတစ်ခုအပေါ်မှာ တစ်ဖက်နဲ့တစ်ဖက် အမြင်မရှင်းတာ။ အကယ်၍များ လက်နက်ကိုင် အဖွဲ့စည်း တစ်ဖွဲ့ပဲ ရှိမယ်ဆိုလို့ရှိရင် ပိုပြီးတော့ ငြိမ်းချမ်းရေး ရှိမယ်လို့ ယူဆပါတယ် ခင်ဗျာ။
ယခင်က တော်လှန်ရေး လျှောက်စဉ်တုန်းကတော့ စိတ်ဓာတ်ပိုင်းမှာ ကျွန်တော်က လူငယ်ဖြစ်တဲ့ အလျောက် စိတ်ဓာတ်ပြင်းထန်တယ်။ ပြီးတော့ လူထုထောက်ခံမှုကလည်း အများဆုံး ပါဝင်တယ်။ ပြီးတော့ စစ်အင်အားလည်း တောင့်တင်းသလို လက်နက် အင်အားလည်း ပိုမိုပြည့်စုံတယ်။ အခုချိန်ကျတော့ စစ်အင်အားလည်း မပြည့်စုံတော့ဘူး လက်နက်အင်အာလည်း မပြည့်စုံတော့ဘူး။ ငွေအင်အားလည်း မပြည့်စုံတဲ့ အတွက် လူထုထောက်ခံမှုက အရင်ကလိုလည်း မပြည့်စုံမရနိုင်တော့ဘူး။ အဲလို မရှိတဲ့ အချိန်နေပေါ်မှာကျတော့ ကျွန်တော်တို့က တော်လှန်ရေးရယ်လို့ သတ်မှတ်ထားပေမယ့် ကိုယ်လုပ်ချင်တဲ့ အတိုင်းတာ တစ်ခုပေါ်မှာ အစွမ်းကုန်လုပ်လို့ မရဘူး ဖြစ်နေတယ်။ အဲတာကြောင့်မို့ လုပ်လာခဲ့တဲ့ သက်တမ်းတစ်လျောက်လုံးက ပြန်ကြည့်ခြင်းအားဖြင့် အကျိုးမြတ် တစ်စုံတစ်ခုမှ ခံစားလာတာ မရှိတဲ့ အပြင် စိတ်ပန်းလူပန်း ဖြစ်လာတဲ့ အတိုင်းတာပေါ်မှာ ရှိလာပါတယ်။
ဒီအကန့်မှာကျတော့ စည်းဝေးပွဲလည်း တစ်ခါမှာ မတက်ရောက် ခဲ့ရတော့ မသိဘူး။
သူအပြောင်းလဲရှိလာတဲ့ သမ္မတသက်တမ်း ငါးနှစ်ကာလမှာ ဘယ်လိုပုံစံနဲ့သွားမလဲဆိုတာ ကိုယ်လည်း ဘာတစ်ခုမှ မသိရသေးတဲ့အတွက် ဘယ်လိုအဖြေမှ ပြောမရသေးဘူး။
မင်းတပ်မီးဆိုင်ခန်း ၂၄ခန်းမီးလောင်၊ မီးလောင်သည့်အကြောင်းနှင့်ပျက်စီးဆုံးရှုံးမှုမသိရသေး
By ဟိန်းကိုစိုး 
ရန်ကုန်၊ ဖေောဖ်ဝါရီ ၂၃။          ။မင်းတပ်စည်ပင်သာယာဈေးမှ ဆိုင်ခန်း ၂၄ခန်းမီးလောင်ပျက်စီးခဲ့ပြီး၊ စတင်လောင်ကျွမ်းရသည့် အကြောင်းအရာကို စုံစမ်းမေးမြန်စဲသာဖြစ်ပြီး ပျက်ဆီးဆုံးရှုံးမှုစာရင်းကိုလည်း တွက်ချက်နေစဲဟု မင်းတပ်မြို့နယ် မီးသတ်တပ်ဖွဲ့က မဇ္ဈိမကို အတည်ပြုသည်။
"""ထိခိုက်တာရယ်ဆိုပြီးမရှိပါဘူး။ ဆုံးရှုံးတဲ့တန်ဖိုးကိုလည်း တွက်ချက်တုန်းပါ။ မီးလောင်ရတဲ့အကြောင်းအရင်း ကိုစုံစမ်းနေပါတယ်။ အတိအကျမပြောနိုင်သေးပါဘူး။ ဆိုင်ခန်းအားလုံး ၂၄ခန်းပါသွားပါတယ်။"" ဟု မင်းတပ်မြို့ နယ် မီးသတ်ဦးစီးဌာနမှ ဖုန်းကိုင်ဖြေကြားသူက မဇ္ဈိမကိုပြောသည်။"
ဖေဖော်ဝါရီ ၂၃ရက်၊ နေ့လည် ၁၂နာရီ မိနစ် ၂၀တွင် မင်းတပ်စည်ပင်ဈေးမှ ဆိုင်ခန်းများ မီးစတင်လောင်ကျွမ်း ခဲ့ပြီး နေ့လည် ၁နာရီ ၃၀မိနစ်တွင် မီးသတ်တပ်ဖွဲ့နှင့် ဒေသခံများပူးပေါင်းက မီးငြိမ်းသတ်နိုင်ခဲ့သည်။
"မီးလောင်ကျွမ်းမှုနှင့် ပက်သက်ပြီး မင်းတပ်ဒေသခံ ဆလိုင်ရှယ်အောင်က ""မီးသတ်နဲ့ ဈေးနဲ့က မျက်နှာချင်းဆိုင် မီးလောင်ပြီလို့ပြောပေမယ့် မီးသတ်ကားကချက်ချင်းမထွက်လာနိုင်ဘူး။ ခဏကြမှလာတယ်။ မီးကတော့ ၂နာရီ ခွဲလောက်က ငြိမ်းသွားတယ်။"" ဟုဆိုသည်။"
မီးလောင်ကျွမ်းပျက်စီးဆုံးရှုံးရမှုနှင့်ပက်သက်ပြီး တန်ဖိုးတွက်ချက်နိုင်ရေး၊ စုံစမ်းစစ်ဆေးမှုကိုကို လက်ရှိတွင် ပြုလုပ်နေသဖြင့် မည်သည့်အတွက်ကြောင့် မီးစတင်လောင်ကျွမ်းသည်ကို အတည်မပြုနိုင်သေးကြောင်း မင်းတပ် မြို့နယ်အုပ်ချုပ်ရေးမှူး ဦးငွေတိုးက မဇ္ဈိမကိုပြောသည်။
မီးစလောင်သည့် ဆိုင်ခန်းပိုင်ရှင်ထွက်ပြေး၊ ခန့်မှန်း သိန်း ၆၀၀ကျော်ဆုံးရှုံး
By ဟိန်းကိုစိုး 
ရန်ကုန်၊ ဖေဖော်ဝါရီ ၂၃ ။             ။ မင်းတပ်စည်ပင်ဈေးမီးလောင်မှုကြောင့် ဆိုင်ခန်း ၃၈ခန်း (နောက်ဆုံးအတည်ပြုစာရင်း) မီးလောင်ပျက်စီး ပြီး သိန်း ၆၀၀ကျော်ဆုံးရှုံးကာ၊ မီးစလောင်သည့်ဆိုင်ခန်း ပိုင်ရှင်က ထွက်ပြေး တိမ်းရှောင်နေသည်ဟု မင်းတပ် မြို့နယ်အုပ်ချုပ်ရေးမှူး ဦးငွေတိုးက ဖေဖော်ဝါရီ ၂၃ရက် ညနေ ၄နာရီ ၅၀မိနစ် တွင်အတည်ပြုပြောကြားသည်။
"""သားသတ်လိုင်စင်ရထားတဲ့ အသားဆိုင်က ဈေးထဲမှာအိမ်လိုနေနေတာ၊ သူတို့ဆိုင်ကစလောင်တာ၊ ဘာကြောင့်လောင်တယ်ဆိုတာကို လုံးဝမသိရသေးဘူး။ ဆိုင်ရှင် ဦးဟောင်လောဟာက ထွက်ပြေးသွားတယ်။"" ဟု ၎င်းကဆိုသည်။"
မင်းတပ်စည်ပင်ဈေးအတွင်း ဆိုင်ခန်းပေါင်း ၆၇ခန်းရှိရာ၊ ဆိုင်ခိုင် ၃၈ခန်းအထိ(နောက်ဆုံးအတည်ပြုစာရင်း) မီးလောင်ပျက်စီးဆုံးရှုံးခဲ့သည်ဟု ထွေအုပ်စာရင်းများအရသိရသည်။
ယခုမီးလောင်သည့် ဆိုင်ခန်းများသည် ဈေးအတွင်းပိုင်းမှ ဆိုင်ခန်းများဖြစ်ပြီး ဒေသခံများနှင့် မီးသတ်တို့ပူးပေါင်း မီးငြိမ်းသတ်မှုကြောင့် ဘေးဖက်ရှိ ဆိုင်ခန်းအားလုံးသို့ မီးကူးလောင်ကျွမ်းမှု မရှိခဲ့ခြင်းဖြစ် သည်ဟု မင်းတပ်ဒေသခံ ဆလိုင်းရှယ်အောင်က ပြောသည်။
ဖေဖော်ဝါရီ ၃၃ရက်၊ နေ့လည် ၁၂နာရီ မိနစ် ၂၀တွင် မင်းတပ်စည်ပင်ဈေးမှ ဆိုင်ခန်းများ မီးစတင်လောင်ကျွမ်း ခဲ့ပြီး နေ့လည် ၁နာရီ ၃၀မိနစ်တွင် မီးသတ်တပ်ဖွဲ့နှင့် ဒေသခံများပူးပေါင်းက မီးငြိမ်းသတ်နိုင်ခဲ့သည်။
တားမြစ်ခံထားရသည့် ဘိန်းခင်းဖျက်အဖွဲ့ အစိုးရလုံခြံုရေးနှင့် အတူသွားခွင့်ပြု
By ဖနိဒါ 
ချင်းမိုင်၊ဖေဖော်ဝါရီ ၂၃ ။             ။ ဖြတ်သန်းခွင့် စောင့်ဆိုင်းနေသော လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖဲ့ွ(Pat Jasan)ကို အစိုးရ အာဏာပိုင်များက ဖေဖော်ဝါရီလ ၂၃ ရက်ကတွင် အစိုးရ လုံခြုံရေးနှင့်အတူ သွားခွင့်ပြုလိုက်ပြီ ဖြစ်ကြောင်း သိရသည်။
ဝိုင်းမော်မြို့နယ် ဆဒုံး၊ ချီဖွေကားလမ်းဆုံရှိ အစိုးရ စစ်တပ်ဂိတ်မှ ရက်သတ္တပတ်ကြာ ပိတ်ပင်ခဲ့ရာမှ ဖေဖော်ဝါရီ ၂၃ရက်နေ့ နံနက်ပိုင်းတွင် ကချင်ပြည်နယ် မြစ်ကြီးနားမြို့ရှိ ကချင်ပြည်နယ် ရဲတပ်ဖွဲ့မှူးနှင့် ကချင်မူးယစ်ဆေးဝါးတိုက်ဖျက်ရေးအဖွဲ့တို့ တွေ့ဆုံဆွေးနွေး၍ ခွင့်ပြုချက် ပြန်လည် ရရှိခဲ့ခြင်း ဖြစ်သည်။
“လုံခြုံရေးက စစ်တပ်နဲ့ ရဲတပ်ဖွဲ့ ဘယ်နှစ်ဦးပေးမယ်ဆိုတာတော့ မပြောသေးဘူး။ ဘယ်နှစ်ဦး လိုက်ပေးမယ်ဆိုတာ မပြောသေးဘူး”ဟု မြစ်ကြီးနားမြို့ ကချင်မူးယစ်ဆေးဝါးတိုက်ဖျက်ရေးအဖွဲ့ ဥက္ကဌ ဦးလုံဂျွန်တူးရော်က မဇ္ဈိမကို ပြောသည်။
ယနေ့ မွန်းလွဲပိုင်းတွင် ဆံဒုံး၊ ချီဖွေ လမ်ဆုံဂိတ်မှ စတင်ထွက်ခွာပြီး မနက်ဖြန်တွင် ဘိန်းခင်းများ သွားရောက် ဖျက်ဆီးမည်ဖြစ်ကြောင်း လူထုအခြေပြု မူးယစ်ဆေးဝါးတိုက်ဖျက်ရေးအဖွဲ့ လူအင်အား ၃၀၀၀ ခန့်တွင် အဖွဲ့ ၆ ဖွဲ့ ခွဲ၍ ဘိန်းခင်းများ သွားရောက် ဖျက်ဆီးသွားရန် စီစဉ်ထားသည်ဟု ဝိုင်းမော်မြို့နယ် မူးယစ်ဆေးဝါးတိုက်ဖျက်ရေးအဖွဲ့ အတွင်းရေးမှူး ဆရာ ဦးဖလားလွမ်းခေါင်က ပြောသည်။
“မနက်ဖြန် လွတ်တော်မှာလည်း တင်တော့မယ်”ဟု သူက မဇ္ဈိမကို ပြောသည်။
အစိုးရဘက်မှ တားဆီးပိတ်ပင်လာသဖြင့် ကချင်းမူးယစ်ဆေးဝါးတိုက်ဖျက်ရေးအဖွဲ့က အစိုးရနှင့် ပြည်သူ ပူးပေါင်းဆောင်ရွက်နိုင်ရန် လွှတ်တော်သို့ တင်သွင်းရန် ပြင်ဆင်ခဲ့ရာ ဖေဖော်ဝါရီ ၂၄ ရက်နေ့တွင် ပြည်သူ့ လွှတ်တော်သို့ တင်သွင်းသွားနိုင်ရန်လည်း ကြိုးစားနေကြောင်း နေပြည်တော်တွင် ရောက်ရှိနေသော ဆရာဦးဖလားလွမ်းခေါင်က ပြောသည်။
ပြီးခဲ့သည့် ဇန်နဝါရီ ၂၃ ရက်ကလည်း Pat Jasan အဖွဲ့ လူအင်အား ၂၀၀၀ ကျော်ဖြင့် ဆဒုံး၊ ချီဖွေ၊ ကန်ပိုင်တီဒေသများရှိ ဘိန်းခင်းများ သွားရောက် ဖျက်ဆီးနေစဉ် မော်ဆီတုန်းကျေးရွာတွင် ဘိန်းခင်းပိုင်ရှင်များက လက်နက်များဖြင့် တားဆီးပိတ်ပင်ခဲ့သဖြင့် လုံခြုံရေး စိုးရိမ်လာသဖြင့် ဖေဖော်ဝါရီ ၅ ရက်တွင် ပြန်လှည့်လာခဲ့ရခြင်း ဖြစ်သည်။
နေအိမ်မီးရှို့ပြီးဓားဖြင့်ခြိမ်းခြောက်သူကို ဝင်ဖမ်းသည့် ရဲတပ်ဖွဲ့ဝင်တစ်ဦးဒဏ်ရာရ
By စည်သူမောင်မောင် 
ပုသိမ်၊ဖေဖော်ဝါရီ ၂၃ ။            ။ ဧရာဝတီတိုင်းဒေသကြီး၊ ပုသိမ်မြို့ အမှတ် ၇ နယ်မြေ၊ အောင်သိန္ဒိရပ်ကွက်တွင် ဖေဖော်ဝါရီ  ၂၃ ရက်  နံနက် ၆ နာရီခန့်က လင်မယားစကားများရန်ဖြစ်ကာ   နေအိမ်မီးရှို့ပြီး မီးလာရောက်ငြိမ်းသတ်သူများကို ဓားကိုင်ခြိမ်းခြောက်နေသည့် အတွက် နယ်ထိန်းရဲတပ်ဖွဲ့ဝင်တစ်ဦးက ဝင်ရောက်ဖမ်းဆီးရာဒဏ်ရာရခဲ့ကြောင်းသိရသည်။
မီးလာရောက် ငြိမ်းသတ်သူများကို ဓားတစ်ချောင်းဖြင့် ရမ်းကားနေသောသည့်အတွက် နယ်ထိန်း ဒုတပ်ကြပ် ခင်မောင်မြတ်မှ ဝင်ရောက်ဖမ်းဆီးခဲ့ရာ တုတ်ဖြင့် ပြန်လည်ရိုက်နှက်ရာ ညာလက်ဖြင့်ကာကွယ်ရာမှ လက်ဖြန်ရိုး ကျိုးသွားခဲ့ကြောင်း၊ ၎င်းတို့နှစ်ဦးလုံးထွေးနေစဉ် ရပ်ကွက်နေပြည်သူများက ဝိုင်းဝန်းဖမ်းဆီးခဲ့ရကြောင်းသိရသည်။
"""သူအိမ်ကို သူရှို့တော့ အနားမှာရှိတယ် အိမ်၂လုံးပါ လောင်သွားတယ်၊ပြီး ရပ်ကွက်လူတွေကို ဓါးကိုင်ပြီး ခြိမ်းခြောက်တယ်၊ အခုဝင်ဖမ်းတဲ့သူကို တုတ်နဲ့ရိုက်တယ်၊သူ အိမ်မှာစကားများပြီးတော့ အခုလိုလုပ်တာ""ဟု အနီးနေထိုင်သူတဦးမှပြောသည်။"
မကွေးတိုင်းဒေသကြီးအတွင်း ရေရှားပါးမှုနှင့်ကြုံတွေ့ရနိုင်၍ ကြိုတင်ပြင်ဆင်
By ဒေါင်းလူ၊တင်ရွှေ 
မကွေး  ၊ ဖေဖော်ဝါရီလ   ၂၃။            ။ မကွေးတိုင်းဒေသကြီးအတွင်း ကျေးရွာများသို့ ကွင်းဆင်းလေ့လာချက် များအရ ကျေးရွာပေါင်း ၁၄၂ ရွာခန့် ရေးရှားပါးမှုနှင့်ကြုံတွေ့နိုင်သည့်အတွက် ကြိုတင်ပြင်ဆင်မှုများ ဆောင်ရွက်လျှက်ရှိကြောင်း မကွေးတိုင်းဒေသကြီး၊ ကျေးလက်ဒေသဖွံ့ဖြိုး တိုးတက်ရေး ဦးစီးဌာန လက်ထောက်ညွှန့်ကြားရေးမှူး ဦးဇော်လင်းနိုင်က မဇ္ဈိမသို့ ပြောပြသည်။
ရေရှားပါးသည့်ကျေးရွာများနှင့် အနီးစပ်ဆုံးမြစ်၊ချောင်း၊အင်းအိုင် ၊စက်ရေတွင်း၊ ရေတွင်း၊ရေကန်များမှ ရေများကိုသက်ဆိုင်ရာမြို့နယ်မှ မီးသတ်ရေယာဉ်များ၊ ကျေးလက်ဒေသဖွံ့ဖြိုးတိုးတက်ရေးဌာနမှ ကားများတွင် ၆ ဂါလံရေပုံးများ တင်ဆောင်၍ လိုက်လံပို့ဆောင်ခြင်းများ၊ ပုဂ္ဂလိကမော်တော်ယာဉ်များ၊ ဂါလံ ၁၆၀၀ ဆန့်သည့် ရေကားများဖြင့်လည်း သောက်သုံးရေများဖြန့်ဝေမှုများ   ပြုလုပ်သွားမည်   ဖြစ်ကြောင်း ၎င်းက ပြောသည်။
"""အဲဒီကျေးရွာများရဲ့နေ့စဉ် ရေလိုအပ်ချက်များကို တွက်ဆပြီးတော့ တစ်လ ၂ ကြိမ်၊တစ်လ ၄ ကြိမ်၊တစ်ပတ် ၂  ကြိမ် ဖြေရှင်းသွားမယ်။""ဟု၎င်းကဆိုသည်။"
ကျူးကျော်များလျှောက်ထားသည့် စည်ပင်အငှားအိမ်ရာလျှောက်လွှာများ မပြည့်စုံသည့်အတွက် ပြန်တင်ရမည်
By အောင်ကိုဦး 
မန္တလေး၊ဖေဖော်ဝါရီ ၂၃။                 ။ ဧရာဝတီမြစ်ကမ်းဘေးတွင်တဲထိုးနေထိုင်သည့် ကျူးကျော်လျှောက်ထားသည့် စည်ပင်အငှားအိမ်ရာ လျှောက်လွှာများမပြည့်စုံသည့်အတွက် ဖေဖော်ဝါရီ ၂၉ရက်နေ့နောက်ဆုံးထား၍ ပြန်တင်ရမည်ဖြစ်ကြောင်း မန္တလေးမြို့တော်စည်ပင်သာယာရေးကော်မတီ၊ အတွင်းရေးမှူး ဦးခင်မောင်တင် က ဖေဖော်ဝါရီ ၂၃ ရက်က အငှားအိမ်ရာရှိ ရှင်းလင်းဆောင်တွင် ဧရာဝတီမြစ်ကမ်းဘေးတွင်နေထိုင်သည့်သူများကိုခေါ်ယူ၍  သတင်းစာရှင်းလင်းပွဲပြုလုပ်ကာ ပြောကြားသည်။
လျှောက်ထားလွှာများတွင် မှတ်ပုံတင်အထောက်အထားနှင့် အိမ်ထောင်စုဇယားများပါသည့် လျှောက်ထားလွှာများ အများအပြားပါဝင်နေကြာင်း၊ အားလုံးကိုနေထိုင်လိုသည့် စေတနာကြောင့် ရက်တိုးသက်မှတ်ပေးထားကာ အောင်မြေသာစံမြို့နယ်အတွင်းရှိ သက်ဆိုင်ရာရပ်ကွက်အုပ်ချုပ်ရေးမှူးရုံးများထံတွင် ပြန်လည်လျောက်ထားရမည် ခြင်းဖြစ်ကြောင်း၊ မလျှောက်ထားရသေးသူများလည်း လာရောက်လျှောက်ထားရန် တိုက်တွန်းကြောင်း ဦးခင်မောင်တင်ကပြောသည်။
"""ကျွန်တော်တို့ဆီရောက်လာတဲ့လျောက်လွှာအတော်များများက မပြည့်စုံဘူး။ဒါကြောင့်ပြန်တင်ပေးဖို့ ရက်သတ်မှတ်ပေးတာပါ။မှတ်ပုံတင်မရှိရင်လည်း အိမ်ထောင်စုဇယားနဲ့လျောက်လို့ရတယ်။   လျောက်မယ့်မိသားစုထဲက တစ်ဦးဦးက မှတ်ပုံတင်ရှိရင်လည်း ရှိတဲ့သူနာမည်နဲ့လျောက်လို့ရပါတယ်။ အတူနေတော့ဖြစ်ဖို့လိုပါတယ်။ ဒီမှာနေတဲ့အိမ်ထောင်စုဇယားမှမဟုတ်ဘူး။ကိုယ်နေတဲ့ဇာတိက အိမ်ထောင်စုဇယားနဲ့လည်းရပါတယ်။""ဟု မန္တလေးမြို့တော်စည်ပင်သာယာရေးကော်မတီ၊ အတွင်းရေးမှူး ဦးခင်မောင်တင်ကပြောသည်။"
"""အခုကျူးနေတာတွေက ဘယ်အချိန်ဖျက်ပေးရမယ်၊ပြောင်းပေးရမယ်ဆိုတာမသိဘူး။ပြီးတော့ နေရထိုင်ရတာကလည်း လုံလုံခြုံခြုံမရှိဘူး။ဒါကြောင့် ကျွန်တော်တို့က အားလုံးလုံလုံခြုံခြုံနေထိုင်နိုင်အောင် အငှားအိမ်ရာတွေတည်ဆောက်ပေးတာပါ။""ဟု ဦးခင်မောင်တင်ကပြောသည်။"
အဆိုပါအငှားအိမ်ရာများသည် အောင်မြေသာစံမြို့နယ်၊ မြို့ရှောင်လမ်းဘေးရှိ အကွက်(၄၄၄/၁)တွင် ၁၂ ခန်းတွဲ ၅ထပ်၊ ၂ လုံး၊အခန်းပေါင်း ၁၄၄ ခန်း၊ အကွက်(၄၄၄/၂)တွင် ၁၂ခန်းတွဲ ၆ ထပ်၊ ၁၄လုံး၊အခန်းပေါင်း ၁၀၀၈ခန်းနှင့် အကွက်(၁၀၅)တွင် ၁၂ခန်းတွဲ၊၆ ထပ်၊၆လုံး၊အခန်းပေါင်း ၄၃၂ ခန်း၊ အခန်းစုစုပေါင်း ၁၅၈၄ခန်း ပါရှိပြီး အခန်းအားလုံးကို တစ်ခန်း သုံးသောင်းကျပ်ဖြင့် ဌားရမ်းပေးသွားမည်ဖြစ်သည်။
"အဆိုပါရှင်းလင်းပွဲသို့တက်ရောက်လာသည့် ဧရာဝတီမြစ်ကမ်းဘေးတွင်နေထိုင်လုပ်ကိုင်စားသောက်နေသည့် ဒေါ်ဌေးလွင်က ""သုံးသောင်းဆိုတာမများ ပေမယ့်မနေနိုင်ပါဘူး။    နှုန်းလေးနည်းနည်း   ပြင်ပေးစေချင်တယ်။ ဒါမှအားလုံးနေနိုင်မှာပါ။ နေဖို့အတွက် တစ်ရက်တစ်ထောင်နေဖို့ပိုအောင်စုဖို့ဆိုတာမလွယ်ပါဘူး။ ဒီမှာနေတဲ့သူအားလုံးသိပါတယ်။ လူတိုင်းလုံလုံခြုံခြုံနေချင်ကြပါတယ်။ ဒါကြောင့် ဈေးလေးလျှော့ပေးပါ။ပြီးတော့ ရေဖိုးတွေမီးဖိုးတွေလည်းမဆောင်နိုင်ပါဘူး။ဒါတွေကိုလည်း ကင်းလွတ်ခွင့်ပေးဖို့တောင်းဆိုပါတယ်။အားလုံးကိုယ်စားပြောတာပါ။""ဟုပြောသည်။"
"ထိုသို့တင်ပြမှုနှင့်ပတ်သက်၍ မန္တလေးမြို့တော်စည်ပင်သာယာရေးကော်မတီအတွင်းရေးမှူး ဦးခင်မောင်တင်က ""အများကြီးဖြေလျော့ပေးထားတယ်။ သုံးသောင်းဆိုတာ အားလုံးတတ်နိုင်မှာပါ။   ရေနဲ့မီးကလည်းဆောင်ပေးရမှာပါ။ ရပ်ကွက်တွေမှာသွားဌားနေရင်တောင် တစ်လ ခြောက်သောင်းလောက်ပေးမှရတာပါ။ အားလုံးဌားနေနိုင်မယ်လို့ထင်ပါတယ်။""ဟုပြောသည်။"
တွံတေးတွင် ရှေဟောင်းရှမ်းရိုးရာ ထင်းမီးပူဇော်ပွဲ ပြုလုပ်
By ဖြိုးသီဟ 
တွံတေး၊ ဖေဖော်ဝါရီ ၂၃ ။          ။ မြတ်စွာဘုရားရှင်သည် တပို့တွဲလတွင် ချမ်းအေးသောကြောင့် လက်တော်ကို ထင်းမီးလှုံခဲ့သည်ဟု ယုံကြည်မှုအရ ဘိုးဘွားအစဉ်အဆက် မပြတ် ထင်းမီးပူဇော်ပွဲကို တွံတေးမြို့နယ်၊ ဇောတိကျေးရွာတွင် ကျင်းပခဲ့ကြောင်း တွံတေးမြို့နယ် အမွေအနှစ်စောင့်ရှောက်ရေး ကော်မတီအဖွဲ့ဝင် ဦးလှမျိုး ကပြောသည်။
""" လွန်ခဲ့တဲ့နှစ်ပေါင်း ၁၅၀ ကျော်ကတည်းက ပင်းတယဘက်ကနေ တွံတေးကိုရွေ့လာကြတဲ့ ရှမ်းလူမျိုးတွေက တပို့တွဲလမှာ ရာသီဥတုအေးတော့ ဘုရားရှင်က လက်ကို ထင်းမီးလှုံတယ်လို့ ယုံကြည်ခဲ့ကြတော့ ဆွေစဉ်မျိုးဆက် အဆက်အဆက်က လပြည့်နေ့မှာ ထင်းမီးစေတီနဲ့ ပူဇော်လာခဲ့ကြတာ ဒီနေ့အထိပါပဲ"" ဟု တွံတေးမြို့နယ်၊ အမွေအနှစ်စောင့်ရှောက်ရေး ကော်မတီအဖွဲ့ဝင် ဦးလှမျိုးက ပြောသည်။"
ယင်းဇောတိကျေးရွာတွင် ရှမ်းလူမျိုးများ ပြောင်းလာစဉ်က ပါလာခဲ့သည့် သက်တမ်း ၁၅၀ ကျော်ခန့်က ရှမ်းပေပုရပိုဒ်များ၊ ရှမ်းစေတီများ၊ ဘုရားကျောင်းဆောင်ဟောင်းများရှိသေးကြောင်း ၊ ရှေးဟောင်းစဉ့်ဖိုများလည်းရှိကြောင်း ၎င်းကပြောသည်။
""" ဘိုးဘွားအစဉ်အဆက်က လက်ဆင့်ကမ်းခဲ့တဲ့ ဘာသာရေးအမွေအနှစ်ဖြစ်တာကြောင့် နောင်ကိုလည်း ဆက်လက်ထိန်းသိမ်းဆောင်ရွက်စေချင်ပါတယ်"" ဟု ဇောတိကျေးရွာ၊ ဇောတိကာရုံကျောင်းတိုက် ဆရာတော် ဦးဇတိလက ပြောသည်။"
သစ္စာမဲ့မှုများ ထပ်မဖြစ်ရန် ကန့်သတ်ချက်အချို့ ဖွဲ့စည်းပုံတွင် ထည့်ထားရဟု ကာချုပ်ပြော
By မဇ္ဈိမ 
မြန်မာ့ သမိုင်းကို ပြည်ကြည့်ပါက သစ္စာမဲ့မှုများကြောင့် သူ့ကျွန်ဘဝ ရောက်ခဲ့ရပြီး ပြည်ပ နိုင်ငံများအပေါ် သစ္စာခံမှုနှင့် တပ်မတော်အပေါ် သစ္စာမဲမှုများကြောင့် နိုင်ငံရေးအခြေအနေ ရှုပ်ထွေးခဲ့ရပြီး ထိုသို့ ထပ်မဖြစ်ရန် ဖွဲ့စည်းပုံ အခြေခံ ဥပဒေတွင် သတ်မှတ်ချက်များ ထည့်သွင်းထားရသည်ဟု တပ်မတော် ကာကွယ်ရေး ဦးစီးချုပ် ဗိုလ်ချုပ်မှူးကြီး မင်းအောင်လှိုင်က ပြောဆိုလိုက်သည်။
“သမိုင်း ရာဇဝင်တွင် သစ္စာမဲ့သည့် လုပ်ရပ်များကြောင့် လွတ်လပ်ရေး ဆုံးရှုံးခဲ့ပြီး သူ့ကျွန်ဘဝ ကျရောက် ခဲ့ကြောင်း၊ လွတ်လပ်ရေး ကြိုးပမ်းမှု သမိုင်းတွင်လည်း သစ္စာမဲ့သည့် လုပ်ရပ်ဖြစ်သည့် လုပ်ကြံမှုကြောင့် နိုင်ငံ့ ခေါင်းဆောင်များ ဆုံးရှုံးခဲ့ရ” ဟု ဗိုလ်ချုပ်မှူးကြီးက ပြောသည်။
အလားတူ “လွတ်လပ်ရေး ရပြီး နောက်ပိုင်း သစ္စာမဲ့သည့် လက်နက်ကိုင် များကြောင့် တိုင်းပြည် ပြိုကွဲမည့် အန္တရာယ်မှ တပ်မတော်က ပေးဆပ်မှု များစွာဖြင့် ထိန်းသိမ်းကာကွယ် ခဲ့ရကြောင်း၊ ယင်းသစ္စာမဲ့မှု၏ အကျိုးဆက် အဖြစ် ပဋိပက္ခများကို ယနေ့တိုင် ဖြေရှင်းနေရဆဲ ဖြစ်ကြောင်း၊ အတိတ်သမိုင်း အရ မိမိတိုင်းပြည် အပေါ် သစ္စာမဲ့မှု၊ ပြည်ပနိုင်ငံ အပေါ် သစ္စာခံမှု၊ တပ်မတော်အပေါ် သစ္စာမဲ့မှု များကြောင့် နိုင်ငံ့အရေး ကိစ္စများတွင်များစွာ ရှုပ်ထွေးခဲ့ကြောင်း၊ ထိုသို့ ထပ်မံ မဖြစ်လာစေရေး အတွက် ဖွဲ့စည်းပုံ အခြေခံ ဥပဒေ တွင် သတ်မှတ်ချက် တချို့ ထည့်သွင်း ထားခြင်းဖြစ်” သည်ဟုလည်း သူက ဆိုသည်။
ဖေဖေါ်ဝါရီလ ၂၃ ရက်  တပ်မတော် (ကြည်း) ဗိုလ်သင်တန်းကျောင်း (ဗထူး) စစ်ရာထူး ခန့်ထားရေး ခန်းမဆောင်၌ ဗထူးတပ်နယ်မှ သင်တန်းသား အရာရှိများနှင့် တွေ့ဆုံစဉ် ပြောဆိုခဲ့ခြင်းဖြစ်သည်။
ငလျင်ကြီးများ မလာခင်လှုပ်သော ရှေ့ပြေးငလျင်ငယ်များ ဖြစ်လာနိုင်
By ဖြိုးသီဟ 
ရန်ကုန်၊ ဖေဖေါ်ဝါရီ ၂၄ ။             ။ ၂၀၁၆ ခုနှစ် အစပိုင်းတွင် ခပ်စိပ်စိပ် လှုပ်ခတ်နေသော ငလျင်ငယ်များသည် ငလျင်ကြီးမလာမီ လှုပ်ခတ်တတ်သော ရှေ့ပြေးငလျင်ငယ်များ ဖြစ်လာနိုင်သောကြောင့် သတိထား စောင့်ကြည့်ရမည်ဖြစ်ကြောင်း မြေငလျင် သုတေသနပညာရှင် ဒေါ်လှလှအောင်က ပြောသည်။
ယနေ့မနက်လှုပ်ခတ်သွားသည့် ငလျင်သည် စစ်ကိုင်းပြတ်ရွေ့ကနေလှုပ်ခြင်းဖြစ်ပြီး စစ်ကိုင်းပြတ်ရွေ့မှ ငလျင်ငယ်ကလေးများ လှုပ်ခတ်နေခြင်းကြောင့် ငလျင်ကြီးမလှုပ်မှီ ရှေ့ပြေးငလျင်ငယ်လေး များဖြစ်နိုင်ကြောင်း ၎င်းကသုံးသပ်သည်။
မိုးလေဝသနှင့် ဇလဗေဒညွှန်ကြားမှု ဦးစီးဌာနမှလည်း ယနေ့ မြန်မာစံတော်ချိန် မနက် ၇နာရီ ၄၂ မိနစ်၊ ၂၀ စက္ကန့် အချိန်တွင် ကမ္ဘာအေးမြေငလျင်စခန်းမှ အနောက်တောင်ဘက် ၄၈ မိုင်ခန့် ကွာဝေးသော ဒေးဒရဲမြို့၏ တောင်-အရှေ့တောင်ဘက် ၁၅ မိုင် ခန့်အကွာကို ဗဟိုပြု၍ အင်အား ရစ်ခ်တာစကေး (၄.၄) အဆင့်ရှိ အင်အားအနည်းငယ်ရှိသော မြေငလျင်တစ်ခု လှုပ်ရှားသွားကြောင်း သတင်းထုတ်ပြန် ကြေညာထားသည်။
“အခုလှုပ်သွားတာက စစ်ကိုင်းပြတ်ရွေ့ကနေလှုပ်တာပါ။ ရန်ကုန်က စစ်ကိုင်းပြတ်ရွေ့ပေါ်မှာ မရှိဘူး။ ဒါပေမယ့် စစ်ကိုင်းပြတ်ရွေ့လှုပ်ရင် ရန်ကုန်ကပါ ခံစားသိနိုင်တယ်။ ဇန်နဝါရီတုန်းကလည်း စစ်ကိုင်းပြတ်ရွေ့ကနေ ငလျင်ငယ်လေးတွေ လှုပ်ခဲ့တယ်။ အခုလည်း ရစ်ခ်တာစကေး (၄.၄) နဲ့လှုပ်တယ်ဆိုတော့ ငလျင်ကြီး မလာခင် ရှေ့ပြေးငလျင်လေးတွေ ဖြစ်နိုင်တယ်။ ” ဟု မြန်မာနိုင်ငံ ငလျင်ကော်မတီမှ သုတေသနပညာရှင် ဒေါ်လှလှအောင်က မဇ္ဈိမသို့ပြောသည်။
မြန်မာနိုင်ငံတွင် အဆောက်အဦးအများသည် ငလျင်ဒဏ်ခံနိုင်ခြင်း ရှိ/မရှိ မသိရသောကြောင့် မည်သည့်ဒေသတွင်မဆို ငလျင်ကြီးများမလှုပ်မီ ကြိုတင်ပြင်ဆင်ထားသင့်ကြောင်း၊ ဆေးဝါးပစ္စည်းများ စုဆောင်းခြင်း၊ အရေးကြီးစာရွက်စာတမ်းများ၊ အဖိုးတန်ပစ္စည်းများ သိမ်းဆည်းခြင်းတို့ ပြုလုပ်ထားသင့်ကြောင်း ၎င်းက ပြောသည်။
လိုင်စင်မဲ့ကားများ တရားဝင်စီးခွင့်ရရန်ကြိုးစားမည်
By စောအယ်ဒီး 
ဘားအံ၊ဖေဖော်ဝါရီ ၂၄ ။          ။ ကရင်ပြည်နယ်အတွင်း လတ်တလော ဖြစ်ပေါ်နေသော လိုင်စင်မဲ့ကား ဖမ်းစီးမှုများ အစား နောက်အစိုးရ လက်ထက်တွင် ပြည်နယ်ဥပဒေ ပြဋ္ဌာန်း၍ တရားဝင် စီးနင်းခွင့် ရရှိရန် ကြိုးစားသွားရန် ရည်ရွယ်ထားကြောင်း ကရင်ပြည်နယ် အမျိုးသားဒီမိုကရေစီ ဥက္ကဋ္ဌ ဒေါ်နန်းခင်ထွေးမြင့်က ပြောသည်။
"""အန်တီတို့ အစိုးရ လက်ထက်ကျရင် ဗဟိုအစိုးရနဲ့ ညှိနှိုင်းပြီး  ပြည်သူတွေ စိတ်ချလက်ချ မော်တော်ကား တရားဝင် သုံးပိုင်ခွင့်ရအောင် ပြည်နယ် ဥပဒေ ပြဌာန်းပြီးတော့ လုပ်မယ်ဆိုရင် ပြည်သူတွေမှာ ခိုင်ခိုင်မာမာ မော်တော်ကား သုံးစွဲနိုင်ပြီပေါ့။ နောက် ပြည်နယ်ဥပဒေမှာ မော်တော်ကားတွေကို ဘယ်ခုနှစ်ကနေ ဘယ်ခုနှစ်အထိ သက်တမ်းဘယ်လောက် ရှိတယ် ဆိုတာမျိုး လုပ်သွားမယ်ဆိုရင် အန်တီတို့ ပြည်နယ် ရံပုံငွေတွေ အများကြီး ဝင်တာပေါ့"" ဟု ဆိုသည်။"
လိုင်စင်မဲ့ကားများကို ကရင်ပြည်နယ် အတွင်းတွင် တိုင်းရင်းသား လက်နက်ကိုင် အဖွဲ့အစည်းများနှင့် ဒေသခံများ အားလုံးနီးပါးက သုံးစွဲခဲ့ကြခြင်းလည်းဖြစ်သည်။
"""အန်တီ ရှင်းရှင်း ပြောရမယ်ဆိုရင် အန်တီတို့ဆီမှာ လှည်းတွေတောင် သိပ်မရှိတော့ဘူး။ ကားတွေနဲ့ချည်းပဲ သုံးတာ ကောက်ရိုး သယ်တာကအစ၊ ပျိုးပင်ပေါက်တွေ သယ်တာကအစ၊ ကားတွေနဲ့ပဲ သယ်ကြတယ်။ ငွေ ၁၀သိန်း ၁၅သိန်းဆိုတာက လွယ်နေတယ်။ နယ်ကနေ ဘားအံကို လာတဲ့အခါ ကားနဲ့လာရတာ ပိုအဆင်ပြေတယ်။ အခုလိုဗြုန်းစားကြီး မော်တော်ကားတွေကို သိမ်းလိုက်တယ် ဆိုတော့ သူတို့အတွက် တော်တော်လေးကို လုံး၀ အဆင်မပြေကြဘူး"" ဟု ဒေါ်နန်းခင်ထွေးမြင့်က ပြောသည်။"
ရှမ်းပြည်နယ်မြောက်ပိုင်း တိုက်ပွဲဒေသများအတွင်း တပ်မတော်က ၀င်ရောက်ရှင်းလင်းနေ
By မဇ္ဈိမ 
ဖေဖော်ဝါရီလ ၂၄ ရက် ။             ။ တိုက်ပွဲများဖြစ်ပွားသည့် ရှမ်းပြည်နယ်မြောက်ပိုင်း နမ့်ဆန်နှင့် ကျောက်မဲမြို့နယ်များအတွင်း တပ်မတော်က ဝင်ရောက် လှုပ်ရှားရှင်းလင်းနေသည်ဟု သိရသည်။
ရှမ်းပြည်ပြန်လည်ထူထောင်ရေးကောင်စီ RCSS-SSA အဖွဲ့နှင့် တအာင်းအမျိုးသားလွတ်မြောက်ရေးတပ် TNLA အဖွဲ့တို့၏ တိုက်ပွဲများကြောင့် ဒေသခံများ ဒုက္ခများ ကြုံတွေ့နေရသဖြင့် တိုက်ပွဲများ အမြန်ဆုံးရပ်ဆိုင်းနိုင်ရေး၊ စစ်ဘေးရှောင်ပြည်သူ များ၏ လူမှုဒုက္ခများဖြေရှင်းဆောင်ရွက်ပေးနိုင်ရေး အရေးကြီးအဆိုကို ဖေဖော်ဝါရီ ၁၇ ရက်နေ့ ပြည်သူ့လွှတ်တော်၌ ဆွေးနွေးအတည်ပြုခဲ့သည့်အတွက် ဝင်ရောက်လှုပ်ရှားရှင်းလင်းခြင်းဖြစ်သည်ဟု နိုင်ငံပိုင်သတင်းစာက ဖေဖော်ဝါရီ ၂၄ တွင် ဖော်ပြထားသည်။
"""တပ်မတော်က ဖွဲ့စည်းပုံအခြေခံဥပဒေနှင့်အညီ ဒို့တာဝန်အရေးသုံးပါးနှင့် ပြည်သူလူထု၏ အသက်အိုးအိမ်စည်းစိမ်ကို ကာကွယ်စောင့်ရှာက်နိုင်ရန်အတွက် တိုက်ပွဲဖြစ်ပွားရာဒေသများသို့ ဝင်ရောက်လှုပ်ရှား ရှင်းလင်းလျက်ရှိသည်။"" ဟု နိုင်ငံပိုင်သတင်းစာက ဖော်ပြထားသည်။"
ရှမ်းပြည်နယ်မြောက်ပိုင်း နမ့်ဆန်နှင့် ကျောက်မဲမြို့နယ်များအတွင်း RCSS-SSA နှင့် TNLA တို့သည် ၂၀၁၅ ခု စက်တင်ဘာ ၂၅ ရက်နေ့မှ ယခုနှစ် စက်တင်ဘာ ၂၅ မှ ဖေဖော်ဝါရီ ၁၉ အထိ တိုက်ပွဲပေါင်း အကြိမ် ၂၀ ဖြစ်ပွားခဲ့သည်ဟု ဆိုသည်။
ကျေးရွာများကို မီးရှို့ခြင်း၊ ရဟန်းသံဃာများကို ဖမ်းဆီးခြင်း၊ ရွာသူရွာသားများကို ဖမ်းဆီးသတ်ဖြတ်ခြင်းများ ပြုလုပ်ခဲ့သည်ဟုလည်း စွပ်စွဲရေးသားထားသည်။
တိုက်ပွဲဖြစ်ပွားသည့် ကျောက်မဲခရိုင်အတွင်းမှ ဒေသခံ ၃၆၀၀ ဦးကျော်သည် ကျောက်မဲမြို့ပေါ်နှင့် မိုးမိတ်၊ နမ့်ခမ်းမြို့နယ် တို့ရှိ ကျေးရွာများသို့ တိမ်းရှောင်ကြရသည်ဟု သတင်းစာမှ သိရသည်။
တပ်မတော်က အဆိုပါတိုက်ပွဲများကို နည်းမျိုးစုံဖြင့် စောင့်ကြည့်ခဲ့ပြီးနောက် ဖေဖော်ဝါရီ ၁၂ ရက် ပြည်ထောင်စုနေ့တွင် အရှေ့မြောက်တိုင်းစစ်ဌာနချုပ် တိုင်းမှူးက RCSS-SSA ရွက်ဆစ်အဖွဲ့မှ JMC-S ဒုဥက္ကဌ (၁) ဖြစ်သူ ဦးစိုင်းအောင်မြထံသို့ SSA ရွက်ဆစ်အဖွဲ့၏ နယ်မြေကျော်ဝင်ရောက်ခဲ့မှုအပေါ် ပြင်းထန်စွာကန့်ကွက်ကြောင်း အကြောင်းကြားစာပေးပို့ခဲ့သည်ဟု ဆိုသည်။ အလားတူ မြန်မာနိုင်ငံ ငြိမ်းချမ်းရေးပြန်လည်ထူထောင်ရေးဗဟိုဌာန MPC သို့လည်း အကြောင်းကြားခဲ့ကြောင်းသိရသည်။
ဒီမအေးချမ်းတဲ့ ကာလတစ်လျှောက်မှာ ကောင်းကွက် တစ်ကွက်မှ မရှိဘူး KNU-KNLA ဗိုလ်မှူးကြီး စောကျော်ညွန့် တွေ့ဆုံခြင်း
By မဇ္ဈိမ 
ဒီကိစ္စမှာ ကျွန်တော်တို့ကတော့ အားလုံး သိတဲ့အတိုင်းပဲလေ။ နာမည်မှည့်ကတည်းကိုက ငြိမ်းချမ်းရေး ကောင်စီလို့ မှည့်ထားတာကိုး။ ကျွန်တော်တို့က ငြိမ်းချမ်းရေးထက် ဦးစားပေးရမယ့်အရာ တစ်ခုမှ မရှိဘူး။ အဓိက  ကျွန်တော်တို့ ငြိမ်းချမ်းရေးလို့ သတ်သတ် မှတ်မှတ် ပြောခဲ့ရတာကလည်း ဒီနိုင်ငံမှာ မငြိမ်းချမ်းခဲ့လို့ ပြည်သူတွေ ဒုက္ခ ရောက်ခဲ့ ရတယ်။ ဒီနိုင်ငံဟာ မငြိမ်းချမ်းခဲ့လို့ လူနေမှု အဆင့်တန်းတွေ ဆင်းရဲဆုံး နိုင်ငံ ဖြစ်ခဲ့ရတယ်။ အဲတာတွေဟာ ငြိမ်းချမ်းရေး ရမှသာလျှင် ကျွန်တော်တို့က ပြန်ပြီးတော့ တည်ဆောက်နိုင်မယ်လို့ အပြည့်ဝယုံကြည်တဲ့ အတွက်ကြောင့်မို့လို့ ကျွန်တော်တို့က အစကတည်းကိုက ကိုယ်ကိုယ့်ကို ငြိမ်းချမ်းရေး ကောင်းစီလို့ နာမည်ပေးထားတာ။ ငြိမ်းချမ်းရေးရှိမှလည်း ဖွံ့ဖြိုးတိုးတက်မှုဆိုတာ ခိုင်ခိုင်မာမာ လုပ်လို့ရမှာ အဲဒီငြိမ်းချမ်းရေးဟာ ဘယ်အစိုးရနဲ့ပဲဖြစ်ဖြစ် အဲဒီငြိမ်းချမ်းရေးအတွက် တကယ့်စိတ်ရင်း စေတနာမှန်နဲ့ လက်တွဲဆောင်ရွက် တစ်ယောက်ဆိုရင် အပြည့်အဝ လက်တွဲ လုပ်ကိုင်ပါမယ်။
ကျွန်တော့်အမြင်ကတော့ သမိုင်းကြောင်းနဲ့ ပြန်ပြောမယ်ဆိုရင် တိုင်းရင်းသားတွေရဲ့ စည်းလုံးညီညွတ်မှုကို တည်ဆောက်ပေးနိုင်တာ သူ့အဖေ။ ဗမာပြည်မှာ တိုင်းရင်းသား အားလုံး အများကြီး ရှိပါတယ်။ ဒါပေမယ့် အဲဒီတိုင်းရင်းသားတွေရဲ့ စည်းလုံးညီညွတ်မှုက ခေတ်အဆက်ဆက်က စာအုပ်ထဲမှာပဲ ရှိတယ်။ တကယ့်တကယ် တိုင်းရင်းသား စည်းလုံးညီညွတ်ရေး ဒို့အရေးဆိုပေမယ့် တိုင်းရင်းသား စည်းလုံးညီညွတ်ရေးဆိုတာကို လက်တွေ့ အကောင်အထည် ဘယ်သူမှ မဖော်ကြဘူး။ လုပ်လည်း မလုပ်ကြဘူး။ အဲတာကြောင့်မို့လို့ ကျွန်တော်တို့က သမိုင်းကြောင်းပြန်ကြည့်တဲ့ အခါကျတော့ ဗိုလ်ချုပ်အောင်ဆန်းက မြန်မာနိုင်ငံ လွတ်လပ်ရေးရဖို့ အဓိက လိုအပ်ချက်ဖြစ်တဲ့ တိုင်းရင်းသား စည်းလုံးညီညွတ်ရေးကို မရရအောင် ယူခဲ့တယ်။
ဆိုလိုချင်တာက အဲဒီပင်လုံစာချုပ်သာ မချုပ်ဖြစ်ခဲ့ဘူးဆိုရင် ၁၉၄၈ခုနှစ်  လွတ်လပ်ရေးနေ့ ဆိုတာလည်း ကြေငြာလို့ ရချင်မှ ရဦးမယ်။ ၄၇ခုနှစ် ပင်လုံညီလာခံကနေ ထွက်ပေါ်လာတဲ့ တိုင်းရင်းသားညီညွတ်မှုကို အခြေခံပြီးတော့ ဇွန်လ ၄၈ခုနှစ်မှာ လွတ်လပ်ရေး ရခဲ့တယ်။ အဲဒီပင်လုံညီလာခံကနေ တိုင်းရင်းသား စည်းလုံးညီညွတ်မှုကို တည်ဆောက်ပေးတဲ့ ပုဂ္ဂိုလ်ဟာ ဒေါ်အောင်ဆန်းစုကြည်ရဲ့ အဖေ ဗိုလ်ချုပ်အောင်ဆန်းပဲ ဖြစ်ပါတယ်။ ကျွန်တော်တို့ မျှော်လင့်ပါတယ်။
ဗိုလ်ချုပ်အောင်ဆန်းက သူတည်ထောင်ခဲ့တဲ့ တိုင်းရင်းသား စည်းလုံး ညီညွတ်ရေးကို သူက အကောင်ထည်မဖော်နိုင်ခဲ့ဘူး။ သူက ကျဆုံးသွားတယ်။ ခေတ်အဆက်ဆက် ဗိုလ်ချုပ်အာမခံလာတဲ့ တိုင်းရင်းသား အခွင့်အရေးတွေလည်း ကျွန်တော်တို့က အစဉ်အဆက် လက်လွတ်ဆုံးရှုံးခဲ့ရတယ်။ ဒါပေမယ့် အခု ဗိုလ်ချုပ်သမီး တက်လာတဲ့ အချိန်မှာ ဗိုလ်ချုပ်သွေးလည်း ဟုတ်တယ်။ ဗိုလ်ချုပ်သမီးလည်း ဟုတ်တယ်။ ဗိုလ်ချုပ်လက်ထက်က အုတ်မြစ်ချခဲ့တဲ့ တိုင်းရင်းသား စည်းလုံးညီညွတ်ရေး တိုင်းရင်းသား စည်းလုံးညီညွတ်ရေးလို့ ပြောလိုက်ကတည်းကိုက တိုင်းရင်းသားတွေလိုချင်တဲ့ အချက် ကိုယ်ပိုင်ပြဌာန်းခွင့် ဒီမိုကရေစီရေး၊ အမျိုးသား တန်းတူရေး၊ အဲဒီဟာတွေကို ဒေါ်စုလက်ထက်မှာလည်း ကျွန်တော်တို့အနေနဲ့ ဆက်လက်ပြီးတော့ ဆောက်ရွက်လို့ ရနိုင်မယ်လို့ ယုံကြည်ပါတယ်။
ဘယ်လောက်အတိုင်းတာ ထိလဲဆိုတာတော့ တိုးတက်မှုဆိုတာ ကျွန်တော်တို့အားလုံး လက်ခံနေရမှာပဲ။ ဘာဖြစ်လို့လဲဆိုတော့ ဘယ်အစိုးရလက်ထက်မှာမှ ဦးသိန်းစိန် အစိုးရလိုမျိုး ၆၀နှစ်နောက်ပိုင်း တက်လာတဲ့ အစိုးရ အကုန်လုံးက စစ်အုပ်ချုပ်ရေးတွေပဲ တက်လာခဲ့ပြီးတော့မှ ဒီ ၂၀၁၀ ရွေးကောက်ပွဲမှာ တက်လာတဲ့ ဦးသိန်းစိန် အစိုးရလက်ထက်ကျတော့ ဒီမိုကရေစီအစိုးရစံ ပြုပြင်ပြောင်လဲမှုတွေ အများကြီး လုပ်ခဲ့တယ်။ နိုင်ငံရေးလည်း ပြောင်းလဲတယ်။ စီးပွားရေးဆိုရင်လည်း တံခါးဖွင့် စီးပွားရေး ဝါဒပြည့်စုံလာတယ်။ ဒီပြောင်းလဲမှုတွေဟာ ကျွန်တော်တို့အနေနဲ့ ပြန်ကြည့်မယ်ဆိုရင် ငြိမ်းချမ်းရေးအတွက် အခြေခံ အုတ်မြစ်တစ်ခုပါပဲ။ ဦးသိန်းစိန်အစိုးရကတော့ ဘယ်လိုပဲပြောပြော သူလုပ်တာအကုန်လုံးကို ကြိုက်တဲ့သူလည်း ရှိမယ်။ မကြိုက်တဲ့သူလည်း ရှိမယ်။ ဒါပေမယ့် ကျွန်တော်တို့ အမှန်ကုန် ဝန်ခံမယ်ဆိုရင်တော့ ဦးသိန်းစိန် အစိုးရလက်ထက်မှာပဲ ကျွန်တော်တို့ တိုင်းရင်းသားတွေ မျှော်လင့်တဲ့ ငြိမ်းချမ်းရေး ရောင်ခြည်တွေ ပြောင်းလဲလာတယ်ဆိုတာ ကျွန်တော်တို့ ရဲရဲကြီး ဝန်ခံဖို့ လိုအပ်မယ် ထင်ပါတယ်။
ကျွန်တော်တို့ကလည်း တွက်ချက်မှုကတော့ အတိကျတော့ တွက်လို့ရမှာ မဟုတ်ဘူး ထင်တယ်။ သူခံစားချက် ကိုယ့်ခံစားချက်  ကွာချင်ကွာလိမ့်မယ်လေ။ ဒါပေမယ့် ကျွန်တော့် အနေနဲ့ပြောရမယ်ဆိုရင်တော့ ရာခိုင်နှုန်းအနေနဲ့တော့ ကျွန်တော်မပြောရဲဘူး။ ဒါပေမယ့် အနာဂတ်အတွက် ငြိမ်းချမ်းရေး ကောင်း ရရှိနိုင်တဲ့ အခြေခံ လမ်းစကောင်းလေးတွေတော့ တော်တော်များများ ထပ်တွေ့နိုင်မယ်။
မဟုတ်ပါဘူး။
မျှော်တော့ မျှော်မှန်းချင်တယ်။ ဒါပေမယ့်  မမျှော်မှန်းရဲသေးဘူးဗျ။ ဘာဖြစ်လဲဆိုတော့ တိုင်းရင်းသား လက်နက်ကိုင်တွေက ကျွန်တော်တို့ NCA  ထိုးတာ ၈ဖွဲ့ပဲ ရှိသေးတယ်လေ။ ပြီးခဲ့တဲ့ ညီလာခံတုန်းကလည်း အဲဒီ ၈ဖွဲ့ပဲ တက်တယ်လေ။ ကျန်တဲ့အဖွဲ့တွေကလည်း လေ့လာသူအနေနဲ့ ဖိတ်ကြားနိုင်တယ်။ လေ့လာသူအနေနဲ့ ဖိတ်ကြားတာတောင်မှ တက်တဲ့အဖွဲ့ဆိုလို့ ဝ အဖွဲ့ပဲ ရှိသေးတယ်။ ကျန်တဲ့ ကချင်တို့ ဘာတို့ တစ်ယောက်မှ မတက်သေးဘူး။ ကျန်တဲ့လက်နက်ကိုင် တိုင်းရင်းသားတွေ အကုန်လုံး မပါလာပဲနဲ့တော့ ဒီငြိမ်းချမ်းရေးကို လုပ်တဲ့အခါ နှောင့်နှေးမှုဆိုတာ ရှိဦးမှာပဲ။ နောက်တက် လာမယ့် ဒေါ်စု အစိုးရလက်ထက်မှာ ငြိမ်းချမ်းရေးကို အပြီးပိုင် လုပ်ဆောင်နိုင်မလား ဆိုတော့ အဲတာ သူရဲ့လုပ်ဆောင်ရည် ပေါ်မှာပဲ ပြန်ကြည့်ရအုံးမှာပေါ့။ အခုလက်ရှိ အစိုးရလုပ်ထားတဲ့ဟာကိုလည်း သူ့လက်ထက်မှာကျရင် အဓိက ဦးစားပေး လုပ်ဆောင်သွားမယ် ဆိုတာကိုတော့ ပြောခဲ့ပါတယ်။
ကျွန်တော်အမြင်ကတော့ အဲဒီက ဆွေးနွေးတဲ့ ပုဂ္ဂိုလ်တွေဟာလေ သူတို့လည်း ဘယ်လိုပြောမလဲ နောက် မျိုးဆက်သစ် တက်လာတဲ့သူတွေလို့ ထင်တယ်လေ။ သူတို့ရဲ့ အမြင်တွေက အင်မတန် ခေတ်မီပါတယ်။ သူတို့လည်း ဒီနိုင်ငံ မငြိမ်းခဲ့ရလို့ ဆင်းရဲခဲ့ရတယ်။ ဒီဖြစ်မျိုး မဖြစ်အောင် ငြိမ်းချမ်းရေး ဘယ်လိုတည်ဆောက်မလဲဆိုတာ သူတို့လည်း စိတ်အားထက်သန်မှုတော့ ရှိတယ်။ သူတို့က တပ်ဆိုတာတော့ သိတဲ့အတိုင်းပဲလေ သူတို့မှာ ချုပ်ကိုင်မှုတွေ စည်းမျဉ်းစည်းကမ်းတွေ အမျိုးမျိုး ရှိမှာပေါ့။ သူတို့မှာ တက်တက်ကြွကြွ လုပ်ကိုင်ချင်စိတ်ရှိပေမယ့် သူတို့ရဲ့ စည်းနဲ့ ဘောင်နဲ့ လုပ်ရတဲ့ အခါကျတော့ လွတ်လွတ်လပ်လပ် မလုပ်နိုင်တဲ့ သဘောမျိုးတော့ တွေ့ရတယ်။
အဲဒီမှာ ကျွန်တော်တို့ ယူဆချက်က တစ်ယောက်နှင့်တစ်ယောက် မတူကြဘူး။  ကျွန်တော် အရှင်းဆုံး ဥပမာ တစ်ခုပြောမယ်ဆိုရင် ဆိုလိုချင်တာက တစ်ယောက်နှင့်တစ်ယောက် ယုံကြည်မှုကို မတည်ဆောက်နိုင်သေးဘူး တိုင်းရင်းသားလက်နက်ကိုင်ကလည်း အစိုးရကို မယုံဘူး။ အစိုးရလည်း တိုင်းရင်းသား လက်နက်ကိုင်တွေကို မယုံဘူး။ ဒါပွင့်ပွင့်လင်းလင်း ပြောရမယ်ဆိုရင် အဲလို ငြိမ်းချမ်းရေး စလုပ်တော့မယ်ဆိုတော့ အစိုးရ ဖြစ်စေချင်တာက အခုနကလိုမျိုး NCA  လက်မှတ်ထိုး လက်မှတ်ထိုးပြီးတော့ ဒီစားပွဲပေါ်တက်လာ စကားပြောမယ်။ တိုင်းရင်းသားတွေ ဖြစ်ချင်တာက လက်မှတ်မထိုးသေးဘူး လက်မှတ် မထိုးခင် နင်တို့ ငါတို့ဆီမှာတပ်စွဲထားတဲ့ တပ်တွေကို ပြန်ဆုတ် အဲလိုပြန်ဆုတ်ရင် ငါတို့ ထိုးမယ်။ အဲဒီအမြင်ကွာခြားချက်တွေက ရှိနေတာပေါ့။ ကျွန်တော်တို့ကကော အစိုးရတွေ မဆုတ်ပဲနဲ့ ဘာလို့ ထိုးလိုက်လဲဆိုတော့ အပြည့်အဝယုံကြည်စိတ်ချလားဆိုတော့ မစိတ်ချပါဘူး။ ဒါပေမယ့် လက်ရှိမလုပ်တာနဲ့စာရင် အဲလိုလုပ်လိုက်ခြင်းအားဖြင့် ကိုယ့်အတွက် ရှေ့ဆက်လျှောက်ရမယ့်လမ်း ပိုပြီးတော့ ပွင့်လာမလားဆိုတဲ့ ရှေ့ဆက်တိုးလို့ ရမလားဆိုပြီးတော့ အဲတာ ကျွန်တော်တို့ လုပ်ခဲ့တာ။ ကျန်တဲ့ အဖွဲ့တွေက မထိုးသေးတာ အခုနက ကျွန်တော်ပြောသလိုပဲ သူတို့ရဲ့ ခံယူချက်က အခုနကလိုမျိုးပေါ့။ နင်တို့ ငါတို့ကို ဒါတွေ ဒါတွေ ပေးမှ ငါတို့ ထိုးမယ်။ အစိုးရလည်း မပေးနိုင်သေးတဲ့ အတွက်ကြောင့်မို့လို့ ဒီ သဘောလို့ ကျွန်တော်မြင်ပါတယ်။
ဆိုးကျိုးကတော့ ကဏ္ဍတိုင်းမှာ ရှိတာပဲ။ လူမှုရေးလည်း အကုန်လုံး ပျက်စီးတာပဲ။ အခုဆိုရင် ကျွန်တော်တို့ ပြည်တွင်းစစ် နှစ်၆၀ ကာလ ဒီဒေသက ကလေးတွေက တော်တော်များများ စာမတတ်ကြဘူး။ စာမတတ်ဘူးဆိုတာ တစ်ချိန်လုံးပဲ စစ်ပြေးနေရတာကိုး။ နောက်ပြီးတော့ ဒုက္ခသည် စခန်းမှာလည်း သွားနေရတယ်။ ဒုက္ခသည် စခန်းမှာ သွားနေရတဲ့ အခါကျတော့ ကိုယ့်အိမ်ကိုယ်ရာ မဟုတ်ဘူး။ ကိုယ့်တစ်ဖက်နိုင်ငံကယဉ်ကျေးမှုက သူတို့ကို လွှမ်းမိုးလာတယ်။ ပြန်ကြည့်မယ်ဆိုရင်တော့ ဒီမအေးချမ်းတဲ့ ကာလတစ်လျှောက်မှာ ကျွန်တော်တို့အတွက်က ကောင်းကွက် တစ်ကွက်မှ မရှိဘူး။ လူမှုရေး၊ ကျန်းမာရေး၊ ပညာရေး၊ အကုန်လုံး ဆိုးတာကြီးပဲ ရှိတယ်။
အဓိက ကတော့ ကရင်ပြည်သူတွေဟာ နိုင်ငံတော် အစိုးရရဲ့ မှားယွင်းတဲ့ အုပ်ချုပ်မှု တစ်ခုကြောင့် ပြည်တွင်းစစ် အစိုးရ ဖြစ်ခဲ့တယ်။ အဲဒီပြည်တွင်းစစ်ရဲ့ ဆိုးကျိုးကို ကရင်ပြည်သူတွေက အဆိုးဝါးဆုံး ခံခဲ့ရတယ်။ တစ်ဘက်နိုင်ငံ ရောက်တဲ့ သူလည်း ရှိတယ်။ နယ်စပ်ရောက်တဲ့သူလည်း ရှိတယ်။ အိုးပျက်အိမ်ပျက် သားကွဲ မယားကွဲတွေလည်း အများကြီး ရှိတယ်။ အဲဒီတော့ နံပါတ်တစ်လုပ်ရမှာကတော့ တကယ်ငြိမ်းချမ်းရေး ပြန်လည် တည်ဆောက်လို့ရပြီဆိုရင် ပြည်တွင်းစစ်ကြောင့် ဒုက္ခဖြစ်သွားတဲ့ နယ်စပ်က ကရင်တွေ ဟိုဘက်ရောက်သွားတဲ့ ကရင်ပြည်သူတွေ အဲဒီလူတွေကိုနေရာ ပြန်ချထားရေး လူဂုဏ်သိက္ခာနဲ့ အညီ နေထိုင်လုပ်ကိုင် စသောက်နိုင်ဖို့ ပြန်လည် နေရာချထားရေး ဆိုပြီး အိမ်တစ်လုံး လာဆောက်ပေးရုံနဲ့ မပြီးသေးပါဘူး။ တစ်ချို့က ဟိုနယ်စပ်မှာ မွေးတယ်ဗျာ။ တစ်ချို့က အမေရိကားမှာ မွေးတယ်ဗျာ။ သူတို့က ဒီမှာပြန်လာနေပြီးတော့ ချက်ချင်း သူထမင်း သူရှာစားရတော့မယ်ဆိုရင် ချက်ချင်းတော့ ဖြစ်နိုင်မှာ မဟုတ်ပါဘူး။ ဆိုတော့ အဲဒါတွေ ကျွန်တော်တို့ ပညာပေး လုပ်ငန်းဖြစ်ဖြစ် လူမှုဖွံ့ဖြိုးရေး အပိုင်း ပတ်သက်ပြီးတော့ အဲဒါတွေကို အဓိကထားပြီးတော့  ဦးဆောင်ပြီးတော့ လုပ်ပေးမယ်လို့ ပြောချင်တယ်။
မန္တလေးတွင် POPY မုန့်အမျိုးမျိုးထုတ်လုပ်ရေးစက်ရုံမှ အလုပ်သမား ၄၀၀ ကျော်ဆန္ဒပြ
By အောင်ကိုဦး 
မန္တလေး၊ဖေဖော်ဝါရီ ၂၄ ။             ။ မန္တလေးမြို့၊ ပြည်ကြီးတံခွန်မြို့နယ်၊ ငွေတော်ကျီကုန်းရပ်အနီးရှိ POPY မုန့်အမျိုးမျိုးထုတ်လုပ်ရေးစက်ရုံမှ အလုပ်သမား ၄၀၀ ကျော်တို့သည် အလုပ်သမား အခွင့်အရေးများချိုးဖောက်ခံနေရသည်ဟုဆိုကာ ဖေဖော်ဝါရီလ ၂၄ ရက်၊နံနက် ၈ နာရီ ၂၀ မှစတင်၍ ဆန္ဒပြနေကြောင်း သိရသည်။
ဆန္ဒပြလုပ်သားများသည် တနင်္ဂနွေ အလုပ်ပိတ်ရက်ရရှိလိုခြင်း၊ တစ်ရက်လျှင် အလုပ်ချိန် ၈ နာရီသာ လုပ်ကိုင်လိုခြင်း၊ရှောင်တစ်ခင်ခွင့် ရရှိလိုခြင်း၊ဆေးခွင့်ရရှိလိုခြင်း၊အချိန်ပို ခိုင်းစေရာတွင် OT ကြေး ရရှိလိုခြင်း၊တစ်ရက်လုပ်ခလစာ ၃၆၀၀ ကျပ်ရရှိလိုခြင်း၊လူမှုဖူလုံရေးကဒ်ပြားရရှိလိုခြင်း စသည့်အချက်များကို တောင်းဆိုနေခြင်းဖြစ်သည်။
"POPY မုန့်မျိုးစုံထုတ်စက်ရုံမှ အလုပ်သမားကြီးကြပ်ရေးမှူး မိုင်းကြင်ကြင်အောင် က ""ကျွန်မတို့ရပိုင်ခွင့်တွေကို မရမခြင်းတောင်းမယ်။ကျွန်မတို့အလုပ်သမားတွေကို ဘာအခွင့်ရေးမှမပေးဘူး။ ရပိုင်ခွင့်လည်းမရှိဘူး။ ဖျားရင်တောင်နားလို့မရဘူး။ဒါကြောင့် ဒီနေ့မခံနိုင်တော့လို့ စက်ရုံရှေ့ပိတ်ပြီး ဆန္ဒပြတာပဲ။""ဟု ပြောသည်။"
"အဆိုပါတောင်းဆိုဆန္ဒပြနေမှုအား လာရောက်ကူညီပေးနေသည့် မြန်မာနိုင်ငံ စက်မှုလက်မှုနှင့်ဝန်ဆောင်မှု အလုပ်သမားသမဂ္ဂများအဖွဲ့ချုပ်မှ ဗဟိုကော်မတီဝင် ကိုသက်နှင်းအောင်က ""တောင်းဆို တာတွေက လိုက်လျောရမှာ ၊ ဘာဖြစ်လို့လဲဆိုတော့ အခုတောင်းနေတာတွေက သူ့တို့ရပိုင်ခွင့်တွေပဲ။ကျွန်တော်တို့ သိသလောက် စက်ရုံဘက်က ဘာမှလုပ်ပေးခဲ့တာမရှိဘူး။ ကျွန်တော်တို့ပြေလည်အောင် ဆောင်ရွက်ပေးမှာပါ။""ဟု ပြောသည်။"
ပြည်ကြီးတံခွန်မြို့နယ်၊အလုပ်သမားညှိုနှိုင်းဖြန်ဖြေရေးရုံးမှ တာဝန်ရှိသူတစ်ဦးက ထိုသို့ဆန္ဒပြတောင်းဆိုနေခြင်းကို မသိသေးကြောင်း ဆိုသည်။
အလုပ်သမားများဆန္ဒပြတောင်းဆိုနေခြင်းနှင့်ပတ်သက်၍ စက်ရုံမန်နေဂျာ ဒေါ်အေးမော်မော်ငြိမ်းကို မေးမြန်းရာ ပြန်လည်ဖြေကြားခြင်းမရှိသေးပေ။
တာချီလိတ်မြို့နယ်၌ စိတ်ကြွဆေးပြား သိန်း ၆၀ ကျော် ဖမ်းဆည်းမိ
By မဇ္ဈိမ 
ဖေဖော်ဝါရီ ၂၄ ။             ။ ရှမ်းပြည်နယ် (အရှေ့ပိုင်း) တာချီလိတ်မြို့နယ်၊ မိုင်းဖုန်း(ခ)ကျေးရွာအုပ်စု၊ ပါခုတ်ကျေးရွာ ပူးပေါင်းစစ်ဆေးရေးစခန်း၌ WY စာတန်းပါ စိတ်ကြွဆေးပြား သိန်း ၆၀ ကျော်ကို ဖေဖော်ဝါရီ ၂၃ ရက် နံနက်ပိုင်း၌ သိမ်းဆည်းရမိကြောင်း သိရသည်။
တာချီလိတ်မြို့ဘက်မှ ဝမ်ပုံဘက်သို့ မောင်းနှင်လာသည့် SKAT ခြောက်ဘီးယာဉ်အမျိုးအစား မော်တော်ယာဉ်အား သဲကျောက်တင်ဆောင်မောင်းနှင်လာစဉ် ရပ်တန့်စစ်ဆေးရှာဖွေခဲ့ရာမှ တွေ့ရှိခြင်းဖြစ်ကြောင်း မြဝတီသတင်းဌာနက ဖော်ပြသည်။
တာချီလိတ်မှ မူးယစ်ဆေးဝါးတားဆီးနှိမ်နင်းရေးရဲတပ်ဖွဲ့ တပ်ဖွဲ့စု (၃၀) ရဲအုပ် ရဲဝင်းထွန်းဦးစီးသည့်အဖွဲ့နှင့် 'ပါခုတ်ပြည်သူ့စစ်' အဖွဲ့တို့ ပူးပေါင်းအဖွဲ့သည် သက်သေများနှင့်အတူ ယင်း 'ပါခုတ်ပူးပေါင်းစစ်ဆေးရေးစခန်း' တွင် စစ်ဆေးရှာဖွေကြခြင်းဖြစ်သည်။
အိုက်ကျွမ် မောင်းနှင်ပြီး အိုက်ကစ် လိုက်ပါလာသည့် အဆိုပါ ယာဉ်နောက်ခန်းတွင် တင်ဆောင်လာသည့် သဲကျောက် များအောက်ရှိ ကြမ်းခင်း၌ ပြုလုပ်ထားသော နှစ်ထပ်အံဝှက်အတွင်းမှ စိတ်ကြွဆေးများထည့်ထားသော အစိမ်းရောင် ကျော်ပိုးအိတ် ၃၅ လုံးအား တွေ့ရှိခြင်းဖြစ်သည်။
"ကျော်ပိုးအိတ်တစ်လုံးလျှင် စိတ်ကြွဆေးပြား ၆၀၀၀ စီပါ အထုပ် ၃၀ ပါပြီး၊ စုစုပေါင်း ဆေးပြား ၁၈၀၀၀၀ ခန့်ဖြစ်သဖြင့် ကျောပိုးအိတ်ပေါင်း ၃၅ လုံး စုစုပေါင်း စိတ်ကြွ ဆေးပြား ၆၃,၀၀,၀၀၀၊ အလေးချိန်အားဖြင့် ၆၃၀ ကီလိုဂရမ်ခန့်ဖြစ်သည်။ မူးယစ်ဆေးများနှင့်အတူ မိုဘိုင်းဖုန်းငါးလုံးလည်း သိမ်းဆည်းရမိသည်။"
ကာလတန်ဘိုးကို မြဝတီသတင်းတွင် ဖော်ပြသည်ကို မတွေ့ရသော်လည်း တာချီလိတ်သတင်းဌာနကမူ ကာလတန်ဖိုး ကျပ် သန်းပေါင်း ၁၅၇၅၀ ရှိသည်ဟု ဖော်ပြထားသည်။
ပြည်သူကို ဝန်ဆောင်မှုပေးသောစနစ်ကြိုးစားသွားမည်
By ဒေါင်းလူ-တင်ရွှေ 
မကွေး  ၊  ဖေဖော်ဝါရီ   ၂၄ ။          ။ အမျိုးသားဒီမိုကရေစီအစိုးရလက်ထက်တွင် ပြည်သူကို ဝန်ဆောင်မှုပေးသောအုပ်ချုပ်ရေးစနစ် ပြောင်းလဲစေရန် ကြိုစားသွားမည်ဟု မကွေးတိုင်းဒေသကြီး၊ လွှတ်တော် ကိုယ်စားလှယ် ဦးနေမျိုးကျော်က မဇ္ဈိမသို့ ပြောကြားသည်။
ရပ်ကွက်၊ ကျေးရွာ၊ မြို့နယ် အုပ်ချုပ်ရေးကဏ္ဍမှ ပုဂ္ဂိုလ်များ၏ နေ့စဉ်လုပ်ငန်းဆောင်တာ၊ စီမံခန့်ခွဲမှုများသည် ပြည်သူကို မဏ္ဍိုင်မပြုဘဲ အုပ်ချုပ်ရေးကို မဏ္ဍိုင်ပြုနေလျှင် လွှတ်တော်လုပ်ထုံးလုပ်နည်း၊ တိုင်းနှင့်ပြည်နယ်အစိုးရ၏ ဥပဒေနှင့်အညီ ပြောင်းလဲမည်ဟု ပြောဆိုသည်။
"""ကျွန်တော်တို့ NLD အစိုးရလက်ထက်မှာ ဥပဒေနဲ့အညီ ဖြေလျှော့တာတွေ၊ ပြောင်းလဲတာတွေ၊ ဗဟိုချုပ်ကိုင်မှုကို တဖြည်းဖြည်းချင်း လျှော့ချသောစနစ်ဆီကို ဦးတည်မယ်။"" ဟု မကွေးတိုင်းဒေသကြီး၊ လွှတ်တော်ကိုယ်စားလှယ် ဦးနေမျိုးကျော်က ပြောသည်။"
ပြည်သူလူထုအကျိုးစီးပွားဖြစ်ထွန်းမည့် ပြည်သူလူထုကို ဝန်ဆောင်မှုပေးသော ယဉ်ကျေးမှုဆီသို့ ပြောင်းလဲရန်လိုအပ်ပြီး ဆတိုးကြိုးစားရဦးမည်ဟု မဇ္ဈိမသို့ ပြောသည်။
စိုက်ပျိုးစရိတ်ချေးငွေအလွဲသုံးစားလုပ်မှုကို ပုသိမ်စိုက်ဘဏ်တွင် စစ်ဆေး
By စည်သူမောင်မောင် 
ပုသိမ်၊ဖေဖော်ဝါရီ ၂၄ ။               ။ ပုသိမ်မြို့၊ ဂွေးချောင်းကျေးရွာအုပ်စုမှ စိုက်ပျိုးစရိတ်ထုတ်ပေးရေးကိုယ်စားလှယ်အဖွဲ့က ချေးငွေများကို အလွဲသုံးစားပြုလုပ်သည်ဟုတောင်သူ ၇၂ဦးမှတိုင်ကြားထားသည့်အတွက် ပုသိမ်စိုက်ပျိုးရေးဘဏ်တွင် စစ်ဆေးနေကြောင်း သိရသည်။
အဆိုပါတိုင်ကြားမှုကို မြို့နယ်စိုက်ပျိုးရေးဘဏ်မန်ဂျာ၊မြေစရင်းဦးစီးဌာန၊ လူဝင်မှုကြီးကြပ်ရေးဦးစီးဌာနစသည့် ပူးပေါင်းကော်မတီက တိုင်ကြားသူများနှင့် တိုင်ကြားခံရသူများကို စတင်စစ်ဆေးနေကြောင်း သိရသည်။
"""  ဘဏ်စာအုပ်အသစ်ဆို ခုနှစ်သောင်းပေးရတယ်၊သူတို့က စိုက်ဘဏ်မှာ ရပ်ကျေးအုပ်ချုပ်ရေးမှူး နဲ့စိုက်စရိတ်ထုတ်ပေးတဲ့ကိုယ်စားလှယ်အတွင်းအရေးမှူးတွေက အတင်းဖြတ်ယူထားတယ်၊တချို စားကျက်မြေဆိုလေးသောင်းကျပ်ဖြတ်ယူတယ် ""ဟုပုသိမ်မြို့၊ဂွေးချောင်းကျေးရွာမှတောင်သူဦးမြင့်နိုင်မှ ဖြစ်စဉ်အားပြောသည်။"
"ဂွေးချောင်းကျေးရွာအုပ်ချုပ်ရေးမှူးဦးခိုင်ဦးမှ""ကျွန်တော်လက်ထက်မှာမတောင်းပါဘူး၊ စစ်တော့မှသိမှာပါ""ဟုဖြေဆိုသည်။"
"""ကျွန်တော်တို့ လက်ထက်မှာ ဘာမှမယူဘူး၊တစ်က ၅၀၀၀ကျပ်တောင်းယူတယ်၊၃၀၀၀က စုကြေးငွေ ၂၀၀၀က လမ်းစရိတ်ယူတာပါ၊ကျန်တာမရှိဘူး""ဟု ဂွေးချောင်းကျေးရွာ စိုက်ပျိုးစရိတ်ထုတ်ပေးရေးကိုယ်စားလှယ်အဖွဲ့မှ အတွင်းရေးမှူး ဦးမြင့်နိုင် ကပြောသည်"
ငွေကြေးအလွဲသုံးစားပြုလုပ်မှု ပေါ်ပေါက်ပါက ထိုက်တန်သည့် အပြစ်ဒဏ်ကျခံစေချင်ကြောင်း ဂွေးချောင်းကျေးရွာ ဖွံဖြိုးရေးအထောက်အကူပြုကော်မတီမှ ဦးသိန်းထွန်းမှ မဇ္ဈိမသို့ပြောသည်။
ပြည်သူ ့လွှတ်တော်ဥက္ကဌ ဦးဝင်းမြင့် ကိုယ်စားလှယ်များကို ပထမဆုံးအကြိမ်သတိပေး
By နေသာ 
နေပြည်တော်၊ဖေဖော်ဝါရီ ၂၄ ။          ။ ဝိုင်းမော်မြို့နယ်ပြည်သူ့လွှတ်တော် အမတ် ဦးလဂန်ဇယ်ဂျုံး တင်သွင်းသည့် မူးယစ်ဆေးဝါး တိုက်ဖျက်ရေး နှင့် စပ်လျဉ်းသည့် အရေးကြီးအဆိုကို လွှတ်တော်တွင် ဆွေးနွေးရန် သင့်မသင့် မဲခွဲဆုံးဖြတ်ရာ ဆန္ဒမဲ ၂၀ မဲပျောက်နေသည့်အတွက် ပြည်သူ့လွှတ်တော် ဥက္ကဌ ဦးဝင်းမြင့်က ပထမဆုံးအကြိမ် သတိပေး ပြောကြားခဲ့သည်။
ဖေဖော်ဝါရီ  ၂၄ ရက်နေ့ကကျင်းပသည့် ပြည်သူ့လွှတ်တော်အစည်းအဝေးတွင် အရေးကြီးအဆိုအားမဲခွဲဆုံးဖြတ်ရာ ဆန္ဒမဲပေးပိုင်ခွင့်ရှိသည့် ပြည်သူ့လွှတ်တော်အမတ်ဦးရေ ၄၂၆ ဦးရှိသည့်အနက် ၂၀ ဦး၏ ဆန္ဒမဲများပျောက်ဆုံးနေခြင်းဖြစ်သည်။
"“ အစည်းအဝေးတက်ရောက်သူ ၄၂၆ ဦးရှိပါတယ် ၊ အခုမဲပေးတဲ့အခါမှာ မဲပေးပိုင်ခွင့်ရှိသူ ၄၀၆ ဦးတွေ့ရှိပါတယ် ၂၀ ပျောက်နေပါတယ် ၊ ၂၀ ပျောက်နေတာက ကော်မတီအစည်းအဝေး   တွေရှိလို့သွားသလား ၊ ကိုယ့်ဘာသာသွားသလား ကျွန်တော်တို့အလေးအနက်ထားရပါမယ်""ဟု ဦးဝင်းမြင့်က လွှတ်တော် အစည်းအဝေးတွင်ပြောသည်။"
ကော်မတီအစည်းအဝေးတိုင်းသည် နေ့လည်ပိုင်းတွင်ပြီးလေ့ရှိသည့်အတွက် ညနေ လေးနာရီခွဲအထိ အလုပ်လုပ်နိုင်ကြောင်း ဦးဝင်းမြင့်က ထောက်ပြပြောဆိုသည်။
မူးယစ်ဆေးဝါးတိုက်ဖျက်ရေးလုပ်ငန်းအစိုးရ ကူညီပေးရန် အရေးကြီးအဆိုလွှတ်တော်တွင် ဆွေးနွေးမည်
By နေသာ 
နေပြည်တော်၊ဖေဖော်ဝါရီ ၂၄ ။         ။ မူးယစ်ဆေးဝါးတိုက်ဖျက်ရေးလုပ်ငန်းအစိုးရ ကူညီပေးရန် အရေးကြီးအဆိုကို ဖေဖော်ဝါရီ ၂၅ လွှတ်တော်အစည်းအဝေးတွင် ဆွေးနွေးကြမည်ဖြစ်ကြောင်း သိရသည်။
မူးယစ်ဆေးဝါး တိုက်ဖျက်ရေးလုပ်ငန်းတွင် ပြည်သူလူထုပါဝင်လာမှုအပေါ် ကြိုဆိုထောက်ခံရန်နှင့် ဟန့်တားနှောက်ယှက်သူများ၏ အန္တရာယ်ကို ကာကွယ်ပေးပြီးထိရောက်သော ကူညီမှုများကို အမြန်ဆုံး ဆောင်ရွက်ပေးရန် ပြည်ထောင်စုအစိုးရသို့တိုက်တွန်း ကြောင်း အရေးကြီးအဆိုတစ်ရပ်ကို ကချင်ပြည်နယ် ဝိုင်းမော်မြို့နယ်ပြည်သူ့လွှတ်တော် အမတ် ဦးလဂန်ဇယ်ဂျုံး တင်သွင်းခဲ့ခြင်းဖြစ်သည်။
ယင်းအဆိုကို လွှတ်တော်၌ ဆွေးနွေးရန် မဲခွဲဆုံးဖြတ်ရာ ထောက်ခံသူ ၃၅၇ မဲ ၊ ကန့်ကွက်သူ ၁၀ မဲ ကြားနေ ၅ မဲ ရရှိခဲ့သည့်အတွက် လွှတ်တော်တွင်ဆွေးနွေးခွင့်ရရှိခဲ့ခြင်းဖြစ်သည်။
ဘိန်းခင်းဖျက်ဆီးရေးသွားရောက်သူများကို အန္တရယ်တွေ့စေရန် ဆူးညောင့်ခလုတ်တွေထောင်ခြင်း ဒေသလုပ်မိုင်းများထောင်ခြင်းများကြောင့် ဘိန်းခင်းဖျက်ဆီးရန်သွားသူ အချို့ဒဏ်ရာရကာ   ဆေးရုံတက် ရောက် ကုသခံယူနေရသူများရှိနေကြောင်း အဆိုတင်သွင်းခဲ့သည့် ဦးလဂန်ဇယ်ဂျုံး ကပြောသည်။
“စစ်ဆင်ရေးသွားတဲ့အခါ နယ်မြေကျွမ်းကျင်တဲ့ လမ်းပြပေးမယ့်သူပါပေမယ့်လည်း ဌာနဆိုင်ရာတွေက လုံခြုံရေး အချိန်ဆွဲတာတွေရှိတယ်  ” ဟု ၎င်းကပြောသည်။
မရမ်းကုန်းမြို့နယ်မှူးကို ပြန်တရားစွဲမည်ဟု ၈၈ငြိမ်းပွင့်မှ မနီလာသိန်းကပြော
By မျိုးသူအောင် 
ရန်ကုန်၊ ဖေဖေါ်ဝါရီ ၂၄ ။            ။ လုံလောက်သည့် စုံစမ်းစစ်ဆေးမှုမပြုလုပ်ပဲ တရားခံပြေးကြေညာခဲ့သည့်အတွက် မရမ်းကုန်းမြို့နယ်ရဲမှူးအား တရား ဥပဒေအရ ပြန်လည် တရားစွဲဆိုသွားမည်   ဖြစ်ကြောင်း ၈၈ မျိုးဆက် ငြိမ်းချမ်းရေးနှင့် ပွင့်လင်းလူ့အဖွဲ့ အစည်း ခေါင်းဆောင် မနီလာသိန်းက ပြောသည်။
ဖေဖေါ်ဝါရီ ၂၄ရက်နေ့က မရမ်းကုန်းမြို့နယ် တရားရုံးတွင် ပုဒ်မ(၁၈)ဖြင့် ရုံးထုတ်စစ်ဆေးစဉ် မနီလာသိန်း က ယခုကဲ့သို့ ပြောဆိုခဲ့ခြင်း ဖြစ်သည်။
""" စခန်းမှူး ဦးသန်းဝင်းကို ဥပဒေကြောင်းအရ တရားစွဲဆိုသွားမယ်လို့ တရားရုံးမှာ တရားဝင်ထွက် ဆိုခဲ့ပါ တယ်။ ဒါကိုလည်း စခန်းမှူးဦးသန်းဝင်းက လက်ခံတယ်လို့ ပြန်ဖြေပါတယ်ရှင့်""ဟု ၎င်းက ပြောသည်။"
မနီလာသိန်းအပါအဝင် ဗကသအဖွဲ့ချုပ်မှ ကိုဂျိမ်းနှင့် မဖြိုးဖြိုးအောင်တို့ကို ၂၀၁၅ခုနှစ် ဖေဖေါ်ဝါရီလ အတွင်း က လက်ပံတန်းကျောင်းသားသပိတ် ထောက်ခံသည့်အနေဖြင့် သမိုင်းလမ်းဆုံတွင် ဆန္ဒပြခဲ့သည့်အတွက် မ ရမ်းကုန်းမြို့နယ် စခန်းမှူး ဦးသန်းဝင်းက တရားလိုပြုလုပ်၍ ပုဒ်မ(၁၈)ဖြင့် တရားစွဲဆိုခဲ့ခြင်း ဖြစ်သည်။
"""မနီလာသိန်းကို တရားခံပြေးကြေညာတယ်ဆိုတာနဲ့ ပတ်သက်ပြီးတော့ ဥပဒေကြောင်းအရ လုံလောက်တဲ့ စုံစမ်းစစ်ဆေးမှု မပြုပဲနဲ့ အောက်ခြေက နယ်ထိမ်းတွေ ရပ်ကွက် အုပ်ချုပ်ရေးမှူးတွေရဲ့   ပြောချက်အရ တစ် ခုတည်းနဲ့ တရားခံပြေးကြေညာတယ်ဆိုတာတော့ မမှန်ကန်ဘူးပေါ့ဗျာ။ဒါမဖြစ်သင့်ဘူး။သူ့ဂုသိက္ခာကို ထိခိုက် ညိုးနွမ်းစေတယ်။တရား ဥပဒေစိုးမိုးမှု နိမ့်ကျသွားတယ်ဆိုတဲ့ သဘောပဲဗျ""ဟု အဆိုပါ အမှု၏ ရှေ့နေ ဦးရော ဘတ်ဆန်းအောင်က ပြောသည်။"
တရားလို ရဲမှူး ဦးဝင်းသန်းကို စစ်ဆေးရာတွင် ရပ်ကွက်အုပ်ချုပ်ရေးမှူးက ပေးသည့် မနီလာသိန်းနေ ထိုင် သည် ဆိုသော လိပ်စာတွင်သာ သုံးကြိမ် သွားရောက်ရှာဖွေခဲ့ပြီး မနီလာသိန်းမည်သည့်   နေရာတွင် နေထိုင်သည်ကို မ သိရှိကြောင်း ထွက်ဆိုသွားသည်။
တရားသူကြီးက မနီလာသိမ်းအနေဖြင့် အာမခံယူလိုက ယူရန်နှင့် ကိုယ်တိုင်ခံဝန်ထိုးလိုက ထိုးရန် ပြောကြားခဲ့ သော်လည်း မနီလာသိန်းအနေဖြင့် အာမခံယူခြင်း ခံဝန်ထိုးခြင်း မပြုလုပ်ခဲ့သည့်အတွက် အင်းစိန်ထောင်သို့ ဖမ်းဆီးခေါ်ဆောင်သွားပြီဖြစ်သည်။
""" တရားခံပြေးဆိုတာ ဂုဏ်သိက္ခာကို ချတာဗျ။ ကျွန်တော်တို့ ၈၈ မျိုးဆက်သည် ထောင်ကြောက်တဲ့လူမျိုးတွေ မဟုတ်ဘူးဗျ။ အချိန်မရွေးလာဖမ်းလို့ရတယ်။ နောက်ပြီးတော့ မနီလာသိန်းဆိုတာ လူမသိသူမသိ ပုဂ္ဂိုလ်မ ဟုတ်ဘူးဗျ""ဟု မနီလာသိမ်း၏ ခင်ပွန်း ၈၈မျိုးဆက် ငြိမ်းချမ်းရေးနှင့် ပွင့်လင်းလူ့အဖွဲ့အစည်းမှ ကိုဂျင်မီကပြော သည်။"
RCSS/SSA ကုုိ တုုိက်ပွဲဖြစ်သည့်နေရာမှ ဆုုတ်ခွာပေးရန် UPWC ညှိနှိုင်း
By ဖနိဒါ 
ချင်းမိုင်၊ဖေဖော်ဝါရီ ၂၅ ။               ။ ရှမ်းပြည်နယ်မြောက်ပိုင်း တိုက်ပွဲဖြစ်ပွားနေသည့် နေရာမှ ရှမ်းပြည်ပြန်လည်ထူထောင်ရေးကောင်စီရှမ်းပြည် တပ်မတော်(RCSS/SSA) က ယခုရက်ပိုင်းအတွင်း ဆုတ်ခွာပေးရန် ပြည်ထောင်စု ငြိမ်းချမ်းရေး ဖော်ဆောင်ရေးလုပ်ငန်းကော်မတီ (UPWC) မှ ဒုတိယ ဗိုလ်ချုပ်ကြီး ခင်ဇော်ဦးက ညှိနှိုင်းခဲ့သည်ဟု သိရသည်။
လက်ရှိ RCSS/SSAနှင့် တအာင်းအမျိုးသားလွတ်မြောက်ရေးတပ်မတော်(TNLA)တို့ တိုက်ပွဲ ဖြစ်ပွားနေမှုနှင့်ပတ်သက်၍ ဖေဖော်ဝါရီ ၂၂ ရက်နှင့် ၂၃ရက်များတွင် UPWC နှင့် RCSS/SSA ဥက္ကဌ ဒုဗိုလ်ချုပ်ကြီး ယွက်ဆစ်အား အငြိမ်းစား ဒုဗိုလ်ချုပ်ကြီး ဦးခင်ဇော်ဦးတို့ တွေ့ဆုံစဉ် ပြောဆိုခဲ့ခြင်း ဖြစ်သည်။
“RCSSလည်း NCA လက်မှတ်ထိုးထားတဲ့အဖွဲ့ဖြစ်တယ်။ တပ်က ဝင်လာလို့ရှိရင် မတော်တဆများ RCSSနဲ့ ထိတွေ့မှုတွေ ဖြစ်လာ လို့ ရှိရင် NCA လက်မှတ်ထိုးထားတဲ့ လူအချင်းချင်း တိုက်ဖြစ်တယ် ဆိုတာမျိုး မဖြစ်စေလိုတဲ့ အတွက် ကြောင့် RCSSကို (conflict) ပဋိပက္ခ မဖြစ်အောင် တပ်တွေကို အဲဒီနေရာကနေ ထွက်ပေးပါ၊  JMC တပ်နေရာချ ထားရေးမှာ သူတို့ RCSSက တောင်ပိုင်း တပ်တွေလေ။ အရှေ့မြောက်ပိုင်းတိုင်းစစ်ဌာနချုပ် နယ်မြေမှာ သူတို့ကို နေရာပေးထားတာ ရှိတယ်။ အဲဒီ နေရာမှာဘဲ ရှိနေဖို့၊ conflictဖြစ်တဲ့နေရာ မပါဘူး။ မပါတော့ အဲဒီကနေ ထွက်ပေးပြီးတော့ သူတို့ကို သတ်မှတ်ထားတဲ့နေရာကို ပြန်ဆုတ်ပေးပါ။ အဲဒီလို ဦးယွက်ဆစ်ကို လာပြီးတော့ ညှိတာပေါ့”ဟု ဒုဗိုလ်ချုပ်ကြီး ခင်ဇော်ဦးက သတင်းထောက်များကို ဖေဖော်ဝါရီ  ၂၄ ရက်က ပြောဆိုခဲ့သည်။
အစိုးရ စစ်တပ်က ဝင်ရောက်လာပါက ပဋိပက္ခ ပိုမိုကြီးလာမည်ကို စိုးရိမ်သဖြင့် RCSS ကို တိုက်တွန်းရခြင်း ဖြစ်ပြီး RCSS ဥက္ကဌ ဒုဗိုလ်ချုပ် ယွက်ဆစ်က TNLA နှင့် တွေ့ဆုံညှိနှိုင်းကာ တပ်များအား ဆုတ်ပေးသွားမည်ဟု ပြောဆိုခဲ့ကြောင်း ၎င်းရှင်းပြသည်။
“ထွက်သွားတဲ့နေရာက ရှမ်းရွာတွေမှာ TNLA က ဒုက္ခပေးမှာ စိုးပါတယ်။ ကျွန်တော်တို့ကတော့ ခင်ဗျားတို့ ထွက်သွားရင် ကျွန်တော်တို့ စောင့်ရှောက်မယ်လို့ပြောတော့။ တပ်မတော်က နယ်မြေမကျွမ်း ဘူး။ TNLA အကြောင်း မသိဘူး။ သူတို့ ပြဿနာကို တိုက်ပွဲနဲ့မရှင်းဘူး။ အခြားနည်းနဲ့ ရှင်းမယ်။ ပြေလည်သွားတဲ့အခါမှာ ရှင်းမယ်”ဟု RCSS ဥက္ကဌ ဒုဗိုလ်ချုပ် ယွပ်ဆစ်က ပြောကြောင်း ဗိုလ်ချုပ်ကြီး ခင်ဇော်ဦး က ပြောသည်။
အရှေ့မြောက်တိုင်း စစ်ဌာနချုပ်တိုင်းမှူးက RCSS ဥက္ကဌထံသို့ သဘောတူသတ်မှတ်ပေးထားသည့် နေရာသို့ ပြန်လည် ထွက်ခွာစေရန်နှင့် အာစီ အဖွဲ့ နယ်မြေကျော်လွန်ဝင်ရောက်ခဲ့မှုအပေါ် ပြင်းထန်စွာ ကန့်ကွက်ကြောင်းကြားစာ ပေးပို့ခဲ့ပြီး RCSSဘက်မှလည်း သတ်မှတ်နေရာသို့ ပြန်လည် ထွက်ခွာသွားမည် မဟုတ်ကြောင်း အကြောင်းပြန်ကြားခဲ့သည့် အပြင် လက်နက် အင်အားများ ပိုမိုဖြည့်တင်း ဝင်ရောက်လာသဖြင့် ၂၀၀၈ ဖွဲ့စည်းပုံအခြေခံ ဥပဒေအရ နယ်မြေခံတပ်များဖြင့် အဆိုပါ နယ်မြေများ အတွင်းရောက်ရှိ လှုပ်ရှားလျက်ရှိသော လက်နက်ကိုင် အဖွဲ့အစည်းများကို ရှင်းလင်းလျက် ရှိကြောင်း ဖေဖော်ဝါရီ ၂၄ရက်နေ့ထုတ် အစိုးရပိုင် သတင်းစာတွင် ဖော်ပြထားသည်။
ရှမ်းပြည်နယ်မြောက်ပိုင်း နမ့်ဆန်၊ ကျောက်မဲမြို့နယ်များအတွင်း RCSS/SSA (ရွက်ဆစ်)အဖွဲ့နှင့် TNLA လက်နက်ကိုင် အဖွဲ့များသည် ၂၀၁၅ ခုနှစ် စက်တင်ဘာ  ၂၅ ရက်မှ ၂၀၁၆ ခုနှစ် ဖေဖော်ဝါရီ ၁၉ ရက်အထိ တိုက်ပွဲအကြိမ် ၂၀ ဖြစ်ပွားခဲ့ပြီး တိုက်ပွဲကြောင့် စုစုပေါင်း ၃၆၅၇ ဦးသည် ကျောက်မဲမြို့ပေါ်နှင့် မိုးမိတ်၊ နမ့်ခမ်းမြို့နယ်များရှိ ကျေးရွာများသို့ တိမ်းရှောင်လျက်ရှိကြောင်း သိရသည်။
ဖေဖော်ဝါရီလ ၂၃ ရက်ကလည်း NCA လက်မှတ်မရေးထိုးသေးသည့် တိုင်းရင်းသား လက်နက်ကိုင် အဖွဲ့အစည်းများမှ ခေါင်းဆောင်များနှင့် တွေ့ဆုံဆွေးနွေးမှုတွင် တိုင်းရင်းသား အဖွဲ့အစည်းများ အနေဖြင့် ငြိမ်းချမ်းရေးရရှိလိုသော ဆန္ဒရှိကြကြောင်း ဒုဗိုလ်ချုပ်ကြီး ခင်ဇော်ဦးက သတင်းထောက်များကို ပြောကြားခဲ့သည်။
လက်ရှိ ရှမ်းပြည်နယ်တွင် ဖြစ်ပွားနေသော ပဋိပက္ခနှင့် ပတ်သက်၍  RCSS အနေဖြင့် NCA ချိူးဖောက်ခြင်း မဟုတ်သလို၊ NCA ကြောင့် တပ်မတော်နှင့် ပူးပေါင်း တိုက်ခိုက်နေခြင်းလည်း မဟုတ်ကြောင်းနှင့် TNLA နှင့်အတူ NCA  လက်မှတ်ရေးု ထိုးနိုင်ရေးနှင့် နိုင်ငံရေးအတူတကွ လုပ်ဆောင်သွားရန် ဆန္ဒရှိကြောင်း ဖေဖော်ဝါရီလ ၂၃ ရက်တွင်RCSS မှ ပြောရေးဆို ခွင့်ရှိသူ ဗိုလ်မှူးစိုင်မိဏ်းက သတင်းထောက်များကို ပြောသည်။
Pat Jasan အဖွဲ့မှ ပစ်ခတ်ခံရသူများအတွက် ဆုတောင်းပွဲနှင့် ဆန္ဒထုတ်ဖော်ပွဲပြုလုပ်
By ဖနိဒါ 
ချင်းမိုင်၊ ဖေဖော်ဝါရီ ၂၆ ။            ။ ကချင်မူးယစ်ဆေးဝါးတိုက်ဖျက်ရေးအဖွဲ့ (Pat Jasan) ပစ်ခတ်ခံရသူများအတွက် ဆုတောင်းဝတ်ပြုပွဲနှင့် လူထုဆန္ဒထုတ်ဖော်ပွဲကို  ဖေဖော်ဝါရီလ ၂၆ ရက် နံနက် ၁၀ နာရီက မြစ်ကြီးနားမြို့ စီတာပူရပ်ကွက်ရှိ ကချင်မနောကွင်းတွင် ပြုလုပ်ခဲ့သည်။
“ဒီမနက်က မနောကွင်းမှာ ၁၀ နာရီမှာ ဆုတောင်းတဲ့ အစီအစဉ်ရှိမယ်။ ခုလူထုစည်းနေပြီ. ဆန္ဒဖော် ထုတ်မယ်”ဟု ဒေသခံတစ်ဦးက ပြောသည်။
အစိုးရ ပြည်သူ့စစ်(BGF) အလိုမရှိ၊ ဦးဇခုန်တိန်းယိန်း အလိုမရှိ၊ မူးယစ်ဆေးဝါးကာကွယ်သူ ဒို့ရန်သူ ဆိုသော စာတမ်းများ ကိုင်ဆောင်၍ ဆန္ဒဖော်ထုတ်သွားမည် ဖြစ်ကြောင်း ဒေသခံတစ်ဦးက မဇ္ဈိမကို ပြောသည်။
ဖေဖော်ဝါရီလ ၂၅ ရက်က ဝိုင်းမော်မြို့နယ် ဆဒုံးမှ နှစ်မိုင်အကွာ မဂါးကျေးရွာတွင် တိုက်ခိုက်ခဲ့သော သူ ၁၀ ဦးကျော်ကို ကချင်မူးယစ်ဆေးဝါးတိုက်ဖျက်ရေးအဖွဲ့မှ ဖမ်းဆီးထားကာ ရိုက်နှက်မှုကြောင့် လက်ရှိ ဝိုင်းမော်ဆေးရုံတွင် ဆေးကုသမှု ခံယူပေးနေကြောင်း မူးယစ်ဆေးဝါးတိုက်ဖျက်ရေးအဖွဲ့မှ သိရသည်။
“မနေ့က တိုက်ခိုက်ခဲ့တဲ့ ဘိန်းစိုက်တဲ့ ပိုင်ရှင်တွေနဲ့ သူတို့ ခိုင်းထားတဲ လူ ၁၀ ဦးကျော်လောက် ဖမ်းဆီးထားတယ်။ တချို့က ဒဏ်ရာရလို့ ဝိုင်းမော်ဆေးရုံမှာဘဲဆေးကုသမှုခံယူနေတယ်။ လောလောဆယ် သူတို့ကို ကြိုတုတ်ထားတယ်”ဟု သူက ပြောသည်။
တိုက်ခိုက်ခံရသော ကချင်မူးယစ်ဆေးဝါးတိုက်ဖျက်ရေးအဖွဲ့များကို ယမန်နေ့က အခင်းဖြစ်ပွားခဲ့သော နေရာမှ လုံခြုံသော နေရာ ဆဒုံးဘုရားကျောင်းနှင့် ဘောလုံးကွင်းသို့ ပြန်လည် ဆုတ်ယူထားသည်ဟု ဖြစ်ကြီးနားမြို့ ကချင်မူးယစ်ဆေးဝါးတိုက်ဖျက်ရေးအဖွဲ့မှ တွဲဘက် အတွင်းရေးမှူး ဒေါ်ဂျာရွယ်က ပြောသည်။
“အခင်းဖြစ်တဲ့နေရာက အကုန်လုံးကို အရှေ့ကနေ အနောက်ကို ဆုတ်ယူတာပေါ့နော်။ လုံခြုံတဲ့ရောကို ဆုတ်ထားပါတယ်”ဟု သူက မဇ္ဈိမကို ပြောသည်။
လက်ရှိ အစိုးရသည် ပထမကြိမ် လွှတ်တော်ကိုသာ တာဝန်ခံမည် လွှတ်တော်သို့ အစိုးရ လာမရှင်းတော့
By မဇ္ဈိမ 
ကျင်းပနေသည့် ဒုတိယအကြိမ် လွှတ်တော်အစည်းအဝေးများတွင် အဆိုးများ၊ မေးခွန်းများ တင်သွင်းကာ လက်ရှိအစိုးရကို မေးခွန်းထုတ်မှုများအတွက် တိုက်တွန်းမှုများအတွက် လက်ရှိအစိုးရသည် ကျင်းပဆဲ ပထမအကြိမ်ကိုသာ  တာဝန်ခံရမည်ဖြစ်ပြီး လွှတ်တော် အစည်းအဝေးများသို့ လက်ရှိအစိုးရအဖွဲ့ဝင်များ တက်ရောက်ရန် ဆိုင်းငံ့ထားသည်ဟု သမ္မတ၏ ပြောရေးဆိုခွင့်ရှိသူနှင့် ပြန်ကြားရေး ဝန်ကြီးဌာနဝန်ကြီး ဦးရဲထွဋ်က ပြောသည်။
ဖေဖေါ်ဝါရီ ၂၅ ရက် ပြည်ထောင်စုလွှတ်တော်တွင် ပုလဲမဲဆန္ဒနယ်မှ ဒေါ်ခင်စန်းလှိုင်က အရေးကြီး အဆိုတစ်ရပ် တင်သွင်းရာတွင် အစိုးရသစ်ထံ တာဝန်မလွှဲမီ နိုင်ငံပိုင်မြေ၊ စက်ရုံနှင့် စီမံကိန်းများကို ပုဂ္ဂလိကထံ လွဲှပြောင်းတာတွေကို ဟန့်တားပေးရန် အရေးကြီးအဆို တင်သွင်းခဲ့သည်။
အဆိုပါ အဆိုနှင့် ပတ်သက်ပြီး ပြည်ထောင်စု အစိုးရအဖွဲ့မှ လွှတ်တော်သို့ သွားရောက် ရှင်းလင်းပေးရန် လွှတ်တော်က ဖိတ်ကြားခဲ့သော်လည်း အစိုးရအဖွဲ့က မသွားသည့်အပေါ် ဦးရဲထွဋ်က ဖြေရှင်းချက် ပေးလိုက်ခြင်းဖြစ်သည်။
“ဖွဲ့စည်းပုံ အခြေခံဥပဒေအရ သမ္မတ ဦးသိန်းစိန်နဲ့ လက်ရှိ ပြည်ထောင်စု အစိုးရက ပထမ အကြိမ် ပြည်ထောင်စု လွှတ်တော်ကို တာဝန်ခံရတာပါ။ အခု ဒုတိယအကြိမ် ပြည်ထောင်စု လွှတ်တော်ကို တာဝန်ခံခြင်း ရှိမရှိ ဆိုတာက ဖွဲ့စည်းပုံ အခြေခံ ဥပဒေအရ အသေအချာ ပြန်လည် သုံးသပ်ရမယ့် ကိစ္စပါ” ဟု ဖေဖေါ်ဝါရီ ၂၆ ရက် ကြေးမုံသတင်းစာတွင် ရှင်းလင်းထားသည်။
ဖွဲ့စည်းပုံ အခြေခံဥပဒေပုဒ်မ ၂၀၃ တွင် “နိုင်ငံတော်သမ္မတသည် ပြည်ထောင်စုလွှတ်တော်အား တာဝန်ခံရမည်၊ ဒုတိယသမ္မတများသည် နိုင်ငံတော် သမ္မတအားလည်းကောင်း နိုင်ငံတော် သမ္မတမှ တစ်ဆင့် ပြည်ထောင်စု လွှတ်တော်အားလည်းကောင်း တာဝန်ခံရမည်” ဟု ပြဋ္ဌာန်းထားသည်။
ပုဒ်မ ၂၂၈ (က) တွင်မူ ပြည်ထောင်စု အစိုးရသည် “ပြည်ထောင်စု လွှတ်တော်က အခါအားလျော်စွာ ချမှတ်သည့် အုပ်ချုပ်ရေး ဆိုင်ရာ ဆုံးဖြတ်ချက်များကို အကောင်အထည်ဖေါ် ဆောင်ရွက်ရမည်။ မိမိ၏ အရေးယူ ဆောင်ရွက်ချက်များကို ပြည်ထောင်စု လွှတ်တော်သို့ ပြန်လည် အစီရင် ခံရမည်” ဟု ပါရှိသည်။
အလားတူ ပုဒ်မ ၂၂၈ (ခ) တွင်လည်း “နိုင်ငံတော်၏ အခြေအနေ အရပ်ရပ်နှင့် စပ်လျဉ်း၍ ပြည်ထောင်စုလွှတ်တော်သို့ အခါအားလျော်စွာ တင်ပြရမည်” ဟု ပြဋ္ဌာန်းထားသည်။
သို့သော် အဆိုပါ ပုဒ်များမတွင် ပထမအကြိမ် ပြည်ထောင်စုလွှတ်တော်၊ ဒုတိယအကြိမ် ပြည်ထောင်စုလွှတ်တော် သို့မဟုတ် မည်သည့် ပြည်ထောင်စုလွှတ်တော်ကို ရည်ညွှန်သည်ကိုမူ ဖွဲ့စည်းပုံတွင် မပါသည်ကို တွေ့ရသည်။
“နောက်ထပ်အဆိုတွေ မေးခွန်းတွေပါ ဆက်တိုက်တင်လာလို့ ဒုတိယအကြိမ် လွှတ်တော်အစည်း အဝေးတွေမှာ လက်ရှိအစိုး ရတာဝန် ရှိသူတွေ တက်ရောက် ဆွေးနွေးခြင်းကို ဆိုင်းငံ့ထားဖို့ အစိုးရ အဖွဲ့က ဆုံးဖြတ်ခဲ့ တာဖြစ်ပါတယ်။ တကယ်လို့ နောက်တာဝန်ယူမယ့် အစိုးရ အဖွဲ့အနေနဲ့ သိသင့်တာ၊ အကြံပြုချင်တာရှိရင် တာဝန်လွှဲပြောင်းမှု အထောက်အကူပြုအဖွဲ့ချင်းညှိနှိုင်းမေးမြန်း လို့ရပါတယ်” ဟုလည်း ဦးရဲထွဋ်က ပြောသည်။
ရန်ကုန်ဆေးရုံကြီးအနီး မြေကွက်ကို နိုင်ငံခြားဖက်စပ် ကုမ္ပဏီအား နှစ် ၅၀ အငှားချထား
By မဇ္ဈိမ 
ဖေဖော်ဝါရီ ၂၆ ရက် ။           ။ စင်ကာပူနိုင်ငံအခြေစိုက် ပတ်ခ်ဝေးဆေးရုံအုပ်စု ပါဝင်သည့် နိုင်ငံခြားဖက်စပ်ကုမ္ပဏီအား နိုင်ငံတစ်ကာ အဆင့်မီ ဆေးရုံ တည်ဆောက်ရန် ဗိုလ်ချုပ်လမ်းထောင့်နှင့် ဘုန်းကြီးလမ်းထောင့်ရှိ မြေဧက ၄ ဒဿမ ၄ ဧကအား နှစ် ၅၀ အငှားချထား သည်ဟု သိရသည်။
ပတ်ခ်ဝေးဆေးရုံအုပ်စုနှင့် မြန်မာနိုင်ငံသားများ ဖက်စပ်ဆောင်ရွက်သည့်လုပ်ငန်းဖြစ်ပြီး နိုင်ငံခြားသားက ၆၇ ဒဿမ ၅ ရာခိုင်နှုန်း၊ မြန်မာက ၃၂ ဒဿမ ၅ ရာခိုင်နှုန်း ထည့်ဝင်ထားသည်ဟု MIC အတွင်းရေးမှူး ဦးအောင်နိုင်ဦးက ကြေးမုံ သတင်းစာသို့ ပြောကြားသည်။
ဖက်စပ်ထူထောင်ပြီးနောက် မြန်မာနိုင်ငံရင်းနှီးမြှုပ်နှံမှုကော်မရှင် MIC သို့ ၂၀၁၅ ခု အောက်တိုဘာတွင် အဆိုပြုတင်ပြခဲ့ပြီး ၂၀၁၆ ခု ဖေဖော်ဝါရီလအတွင်းက ခွင့်ပြုမိန့် ထုတ်ပေးလိုက်ကြောင်း သိရသည်။
"""ဒီဆေးရုံဆောက်မယ့်မြေကို နိုင်ငံခြားဖက်စပ်ကုမ္ပဏီကို အပြီးပေးလိုက်ခြင်း မဟုတ်ပါဘူး။ နှစ် ၅၀ ငှားရမ်းခြင်းဖြစ်ပါတယ်။ နှစ် ၅၀ ပြည့်သွားရင် နိုင်ငံတော်လက်ထဲ ကို ပြန်ရောက်လာ မှာဖြစ်ပါတယ်။"" ဟု ဦးအောင်နိုင်ဦးက ပြောသည်။"
မြေအသုံးချခွင့်အတွက် တစ်ဧက ကန်ဒေါ်လာ နှစ်သန်းနှုန်းဖြင့် စုစုပေါင်း ၄ ဒဿမ ၄ ဧကအတွက် ရှစ်သန်းကျော် ရရှိသည်ဟု သိရသည်။ အဆောက်အအုံ၏ ကြမ်းခင်းဧရိယာပေါ်မူတည်ပြီး ငှားရမ်းခများလည်း နှစ်စဉ် ရရှိမည်ဟု ဆိုသည်။
ရန်ကုန်ဆေးရုံကြီး အနီးတည်ဆောင်မည့် ယင်းစီမံကိန်း၌ ဖက်စပ်ပါဝင်သည့် မြန်မာနိုင်ငံသားပိုင် ကုမ္ပဏီ သို့မဟုတ် လူပုဂ္ဂိုလ်များမှာ မည်သူမည်ဝါ ဖြစ်သည်ကိုမူ ဖော်ထုတ်ပြောဆိုသွားခြင်း မရှိပါ။
"ယခုတည်ဆောက်မည့် မြေနေရာသည် မူလက""ကျန်းမာရေးဝန်ကြီးဌာနပိုင်မြေ"" မဟုတ်ဘဲ ""ပြည်ထဲရေးဝန်ကြီးဌာနပိုင် သည့်မြေ"" ဖြစ်သည်ဟု ဆိုသည်။ သို့သော် ဝန်ကြီးဌာနအချင်းချင်း လွှဲပြောင်းခွင့်ပြုပေးခဲ့ပြီးဖြစ်ကြောင်း သိရသည်။"
လူထုအခြေပြု ကချင်မူးယစ်ဆေးဝါး တုုိက်ဖျက်ရေးအဖွဲ့ ပြည်နယ်အစိုးရရုံးသို့ ချီတက်ဆန္ဒပြ
By ဖနိဒါ 
ချင်းမိုင်၊ဖေဖော်ဝါရီ ၂၆ ။            ။ လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့ (Pat Jasan) အား လက်နက်ဖြင့် ပစ်ခတ် ခံရသဖြင့် မြစ်ကြီးနားမြို့ စီတာပူရပ်ကွက်ရှိ မနောကွင်းမှစတင်ကာ ပြည်နယ်အစိုးရ ရုံးသို့ ချီတက် ဆန္ဒပြနေသည်။
ဖေဖော်ဝါရီလ ၂၆ ရက် နံနက် ၁၀ နာရီ မှစတင်၍ ယခု မွန်းလွဲ ၁၂ နာရီချိန်ထိ ဆက်လက် ဆန္ဒပြနေဆဲဖြစ်သည်။
လွှတ်တော်ရုံးသုံးကာ ဧည့်သည်များနှင့်  ဒေါ်အောင်ဆန်းစုကြည်တို့ တွေ့ဆုံမှု ကြံ့ခိုင်ရေးမနှစ်သက်
By မဇ္ဈိမ 
အမျိုးသား ဒီမိုကရေစီဥက္ကဋ္ဌ ဒေါ်အောင်ဆန်းစုကြည်ကို ရည်ညွှန်းကာ လွှတ်တော်ရုံးအတွင်း ပါတီဝင်များနှင့် တွေ့ဆုံဆွေးနွေးခြင်း၊ ပြည်ပ ဧည့်သည်များနှင့် တွေ့ဆုံခြင်းတို့သည် ဥပဒေနှင့် ညီမညီ ကြံ့ခိုင်းရေးပါတီက ထုတ်ဝေနေသည့် ပြည်ထောင်စုနေ့စဉ်က မေးခွန်းထုတ်လိုက်ပြီး ပါတီအဖွဲ့အစည်း၏ အဆောက်အအုံတွင်သာ တွေ့ဆုံသင့်သည်ဟု ရေးသားသည်။
ပြည်ထောင်စုနေ့စဉ် သတင်းစာ၏ “ဒီမိုကရေစီ စစ်စစ်သည် ဥပဒေနှင့်ညီသည်” ဟူသည့် ခေါင်းစဉ်ဖြင့် ရေးသားသည့် အယ်ဒီတာ့အာဘော်တွင် ရေးသားသားထားခြင်းဖြစ်သည်။
“မဲဆန္ဒနယ် တစ်ခု၏ ကိုယ်စားလှယ် ပါတီဥက္ကဋ္ဌက ပြည်သူ့လွှတ်တော်အတွင်း နိုင်ငံခြားဧည့်သည်များကို တွေ့ဆုံနေခြင်းသည် ဥပဒေနှင့် ညီညွတ်ရဲ့လား ဆန်းစစ်ဖို့ လိုပါသည်။ ပါတီခေါင်းဆောင် တစ်ဦးသည် ပါတီအဖွဲ့အစည်း၏ အဆောက်အအုံတွင်သာ တွေ့ဆုံသင့်ပါသည်” ဟု ပြည်ထောင်စုနေ့စဉ်၏ ဖေဖေါ်ဝါရီ ၂၆ ရက် အာဘော်က ရေးသားသည်။
ပြီးခဲ့သည့် ရက်ပိုင်းအတွင်း အမျိုးသား ဒီမိုကရေစီ အဖွဲ့ချုပ် ဥက္ကဋ္ဌ ဒေါ်အောင်ဆန်းစုကြည်သည် တိုင်းနှင့် ပြည်နယ်များမှ လွှတ်တော် ဥက္ကဋ္ဌများနှင့် လွှတ်တော်ရုံးတွင် တွေ့ဆုံခဲ့ပြီး ပြည်ပဧည့်သည်များနှင့်လည်း အခါအားလျော်စွာ တွေ့ဆုံလေ့ရှိသည်ကိုလည်း ပြည်ထောင်စု နေ့စဉ်က မေးခွန်းထုတ်သည်။
လွှတ်တော်အတွင်း ရောက်ရှိနေသည့် လွှတ်တော်ကိုယ်စားလှယ်များသည် မဲဆန္ဒနယ် တစ်ခုမှ ကိုယ်စားလှယ် အဆင့်သာရှိသေးပြီး ကိုယ်စားလှယ်အားလုံး အဆင့်အတူတူပင်ဖြစ်သည်ဆိုကာ ”သို့သော် ပါတီခေါင်းဆောင်က ပါတီရုံးချုပ်တွင် လုပ်ဆောင်ရမည့် ပါတီဝင် ပြည်နယ်၊ တိုင်းဒေသကြီး လွှတ်တော် ဥက္ကဋ္ဌ ဒုတိယ ဥက္ကဋ္ဌများကို လွှတ်တော်ရုံးတွင် တွေ့ဆုံခြင်းသည် ဥပဒေနှင့် ညီညွတ်ရဲ့လား ဆန်းစစ်ရမည်ဖြစ်သည်” ဟုလည်း ပြည်ထောင်စု နေ့စဉ် အာဘော်က ဆိုသည်။
မကွေးရှစ်တန်းမေးခွန်းကို အွန်လိုင်းတွင် ဖြန့်ဝေခဲ့သူအား ဆက်သွယ်ရေး ဥပဒေဖြင့် အမှုဖွင့်
By ဒေါင်းလူ-တင်ရွှေ 
မကွေး၊ ဖေဖော်ဝါရီ   ၂၆ ။            ။ မကွေးတိုင်းဒသကြီးတွင်လေးတန်းနှင့် ရှစ်တန်းစာမေးပွဲမေးခွန်းများအား လူမှုကွန်ယက်ပေါ်၌ ပြန့်နှံ့စေခဲ့သော Facebook Account ပိုင်ရှင်အား အီလက်ထရောနစ်၊ ဆက်သွယ်ရေးဥပဒေပုဒ်မဖြင့် အမှုဖွင့်ထားကြောင်း မကွေးမြို့နယ်၊မြို့မရဲစခန်းမှ စခန်းမှူး ဒုရဲမှူးစိန်အောင်က ဖေဖော်ဝါရီလ ၂၆ ရက်နေ့၌  မဇ္ဈိမသို့ အတည်ပြုပြောကြားသည်။
၂၀၁၅/၂၀၁၆ ပညာသင်နှစ် လေးတန်းနှင့်ရှစ်တန်း နှစ်ဆုံးစာမေးပွဲကို ဖေဖော်ဝါရီ ၁၅ ရက်နေ့မှ ဖေဖော်ဝါရီ ၂၀  ရက်နေ့အထိ ကျင်းပပြုလုပ်ခဲ့ရာ စာမေးပွဲဖြေဆိုစဉ်ကာလအတွင်း မေးခွန်းများပေါက်ကြား ခဲ့မှုနှင့် ပတ်သက်ပြီး TunTunWin အမည်ဖြင့် Facebook Account သုံးစွဲသူကတစ်ဆင့် လူမှုကွန်ရက်တွင်ပျံနှံနေခဲ့ရာ ပညာရေးဌာနအပေါ် ထိခိုက်စေသည့် အတွက်အမှုဖွင့်ခြင်းဖြစ်ကြောင်း ၎င်းကဆို သည်။
မေးခွန်းများနှင့်သက်ဆိုင်သော သတင်းအချက်အလက်များကို ပေး ပို့ဖြန့်ချိသည့် အတွက် TunTunWin Facebook Account ပိုင်ရှင် တင်ထွန်းဝင်း(ခေါ်)ကိုငယ်လေး အားအရေးယူပေးရန် ဖေဖော်ဝါရီ ၂၄ရက်နေ့က မြို့မ ရဲစခန်းမှူး ဒုရဲမှူးစိန်အောင်က တရားလိုပြုတိုင်ကြားခဲ့ခြင်းဖြစ်ကြောင်း သိရသည်။
"မကွေးမြို့နယ်၊မြို့မရဲစခန်းမှ (ပ)၅၅/၂၀၁၆၊ အီလက်ထရောနစ် ဆက်သွယ်ဆောင်ရွက်ရေးဥပဒေပုဒ်မ ၃၃(ခ) ဖြင့်အမှုဖွင့်ထားကြောင်း သိရသည်။ ""မေးခွန်းပေါက်ကြားခဲ့မှုနဲ့ပတ်သက်ပြီး၊ Facebook Account ပိုင်ရှင်ကို ဖမ်းဆီးရမိရေးအတွက် ဆောင်ရွက် နေပါတယ်။"" -ဟု တရားလိုပြုတိုင်ကြားသူ  ဲစခန်းမှူး၊ဒုရဲမှူး စိန်အောင်က ပြောသည်။"
စစ်ကိုင်းတွင် အလုပ်သမား ၁၀၀ခန့် ဆန္ဒပြ
By အောင်ကိုဦး 
မန္တလေး၊ဖေဖော်ဝါရီ ၂၆ ။            ။ စစ်ကိုင်းမြို့၊ ပတ္တမြားစက်မှုဇုန်ရှိ Myanmar Veneer & Plywood Privated Ltd မှ အလုပ်သမား ၁၀၀ ခန့်သည် အလုပ်ရှင်၊အလုပ်သမား တရားဝင်ချုပ်ဆိုထားသော စာချုပ်ပါအချက်များကို အလုပ်ရှင်ဘက်မှချိုးဖောက်နေသည်ဟုဆိုကာ ဖေဖော်ဝါရီ ၂၆ရက်၊မွန်းလွဲ ၂ နာရီက စက်ရုံးဝင်းအတွင်းဆန္ဒပြလျှက်ရှိသည်ကိုတွေရသည်။
စက်ရုံပိုင်ရှင်မှာ အိန္ဒိယနိုင်ငံသားဖြစ်ပြီး အိန္ဒိယနိုင်ငံသား ၃၀ဦးကိုခေါ်ယူ၍ စက်ရုံလုပ်သားများကို တိုက်ရိုက်အုပ်ချုပ်ခိုင်းစေမှုများပြုလုပ်နေကာ စာချုပ်ပါအလုပ်သမား အခွင့်အရေးများနှင့် ရပိုင်ခွင့်များကို ချိုးဖောက်နေသောကြောင့် ဆန္ဒပြခြင်းဖြစ်သည်ဟု အလုပ်သမားခေါင်းဆောင် ကိုခိုင်မင်းကဆိုသည်။
"""ကျွန်တော်တို့အလုပ်သမားတွေနဲ့ချုပ်ဆိုထားတဲ့စာချုပ်ထဲက အချက်တွေကို ဘာတစ်ခုမှမပေးဘူး။ ဘာမှပြန်ပြောလို့လည်းမရဘူး။ စက်ရုံမန်နေဂျာနဲ့အုပ်ချုပ်သူတွေက အိန္ဒိယသားတွေ သူစကားလည်း နားမလည်ဘူး။ ကျွန်တော်တို့စကားလည်းနားမလည်ဘူးဖြစ်နေတော့ လုပ်ရတာအဆင်မပြေဘူး။မန်နေဂျာကတော့ ဗမာစကားတတ်တယ်။ကျွန်တော်တို့က စာချုပ်ထဲက ရပိုင်ခွင့်တွေပေးဖို့သွားပြော တာလည်းလက်မခံဘူး။ပိုဆိုးတာက အပြစ်မရှိဘဲ အလုပ်သမား ၃၀ ကိုထုတ်လိုက်တာပဲ။ဒါကြောင့် ဒီနေ့စပြီး ဆန္ဒပြတောင်းဆိုတာပဲ။""ဟု ကိုခိုင်းမင်းကပြောသည်။"
အလုပ်ရှင်နှင့်အလုပ်သမားတို့သည် ၂၀၁၅ခုနှစ်၊သြဂုတ်  ၁၀ ရက်က သဘောတူစာချုပ်ဆိုခဲ့သော်လည်း ယနေ့အချိန်ထိ စာချုပ်ပါအချက်များကို လိုက်လျောခဲ့ခြင်းမရှိဘဲ တစ်ဖက်သတ်ဖိနှိပ် အခိုင်းခံနေရခြင်းကြောင့် ဆန္ဒပြခြင်းဖြစ်သည်ဟု ကိုခိုင်မင်းကထပ်လောင်းပြောသည်။
"စက်ရုံအလုပ်သမားတစ်ဦးဖြစ်သူ မစိမ်းလဲ့ခိုင်က""ကျွန်မတို့ကို ကိုယ့်မြန်မာနိုင်ငံသားကပဲတိုက်ရိုက်အုပ်ချုပ်တာကြိုက်တယ်။ပြီးတော့ ကျွန်မတို့ကို ဖယ်ရီ စီစဉ်ပေးရမယ်။စာချုပ်ထဲမှာ ဖယ်ရီ စီစဉ်ပေးမယ်ပါတယ်။ကိုယ့်နိုင်ငံသားပဲ အုပ်ချုပ်ခိုင်းစေမယ်ပါတယ်။ဒီနေ့အချိန်ထိ ဘာမှလုပ်မပေးဘူး။""ဟု ပြောသည်။"
"စက်ရုံလုပ်သားတစ်ဦးဖြစ်သူ ကိုကျော်ဆန်းလင်းက ""ကျွန်တော်တို့က ရပိုင်ခွင့်ကို ထပ်ဖြည့်ပြီးတောင်းတာမဟုတ်ဘူး။စာချုပ်ထဲက အချက်တွေမပေးလို့ အခုလိုတောင်းရတာပါ။ရအောင် အားလုံးကတောင်းသွားမှာပါ။""ဟုပြောသည်။"
"ဆန္ဒပြတောင်းဆိုနေသောအလုပ်သမားများသည် ""အလုပ်ရှင်အလုပ်သမားသဘောတူစာချုပ်ပါအခွင့်အရေး ရရှိရေး၊ဒို့အရေးနှင့် နိုင်ငံခြားသားတိုက်ရိုက်အုပ်ချုပ်မှု အလိုမရှိ စသည့် တောင်းဆိုချက် များကြွေးကြော်ခဲ့သည်။"
"အဆိုပါစက်ရုံမန်နေဂျာနှင့်တွေ့ခွင့်ရရန် မဇ္ဈိမက ကြိုးစားရာ စက်ရုံလုံခြုံရေး ဦးသန်းတင့်က""မန်နေဂျာက ဘယ်သူ့မှဝင်ခွင့်မပေးရဘူးပြောထားတယ်။ဘယ်လိုကောင်တွေဖြစ်ဖြစ် လုံးဝဝင်ခွင့် မပေးနိုင်ဘူး။""ဟု ပြောသည်။"
ရာသီဥတုပြောင်းလဲမှုအပေါ် ဦးစားပေးမှုများ အားနည်းနေ
By ဖြိုးသီဟ 
ရန်ကုန် ၊ ဖေဖော်ဝါရီ ၂၆။           ။ ရာသီဥတု ဖေါက်ပြန်ပြောင်းလဲမှုများသည် နှုတ်အားဖြင့်အရေးကြီးကြောင်း ပြောနေသော်လည်း လက်တေ့ွတွင် ဦးစားပေးမှုများ အားနည်းနေကြောင်း ဖေဖော်ဝါရီ ၂၆ ရက်နေ့က ပြုလုပ်ခဲ့သည့် (၂၁) ကြိမ်မြောက် ကုလသမဂ္ဂ ရာသီဥတုပြောင်းလဲခြင်းဆိုင်ရာ ညီလာခံအလွန် ဆွေးနွေးပွဲ တွင် EcoDev ၏ ဒါရိုက်တာ ဦးဝင်းမျိုးသူက ပြောသည်။
""" နိုင်ငံတော်အနေနဲ့ ဘယ်လောက်အရေးတယူ ဆောင်ရွက်လဲ ဆိုတာ နံပါတ်တစ်အချက် ဘယ်အဖွဲ့အစည်းတွေရှိလဲ၊ ဘယ်လောက်ပိုက်ဆံပေးထားလဲ။ နှုတ်အားဖြင့်ကတော့ ရာသီဥတု   ပြောင်းလဲမှုကတော့ အရမ်းအရေးကြီးတယ်။ ဒါပေမယ့် လက်မပါဘူးဖြစ်နေတယ်"" ဟု EcoDev ၏ ဒါရိုက်တာ ဦးဝင်းမျိုးသူက မဇ္ဈိမသို့ ပြောသည်။"
လက်ရှိအချိန်တွင် မြန်မာနိုင်ငံသည် သဘာဝပြောင်းလဲမှုဆိုင်ရာများကို ကာကွယ်ပေးနိုင်မည့် အစီအစဉ်များအား နိုင်ငံတကာအတွေ့အကြုံများ သင်ခန်းစာယူ ရေးဆွဲနိုင်မည့် အခြေအနေသို့   ရောက်ရှိနေပြီး  ကြုံတွေ့နေရသော စိန်ခေါ်မှုမှာ ရာသီဥတုပြောင်းလဲမှုတွင် ထိခိုက်မှုအရှိဆုံးသူများအား ကာကွယ်ပေးနိုင်မည့် အစီအမံများချမှတ်ရေးနှင့် အကောင်အထည်ဖေါ်ရေးဖြစ်ကြောင်း သိရသည်။
အစိုးရအနေဖြင့်လည်း ရာသီဥတုပြောင်းလဲခြင်းနှင့် ပက်သက်၍ မူဝါဒများ ချမှတ်ရုံဖြင့် မလုံလောက်ပဲ သဘာဝဘေးအန္တရာယ်များ ဖြစ်ပေါ်လာပါက အမှန်တကယ် လိုအပ်သောသူများဆီသို့ ထိရောက်စွာ ကူညီထောက်ပံ့မှုများ ပေးသင့်ကြောင်း၊ ယင်းသို့ ကူညီပေးရာတွင် အရပ်ဖက်လူ့အဖွဲ့အစည်းများ၊ NGOs များနှင့် ပူးပေါင်းဆောင်ရွက်သင့်ကြောင်း Action Aid ၏ သဘာဝပတ်ဝန်းကျင်   ပြောင်းလဲမှုဆိုင်ရာ ကမ္ဘာလုံးဆိုင်ရာ ဦးဆောင်သူတစ်ဦးဖြစ်သည့် Mr. Harjeet Singh က ပြောသည်။
ရာသီဥတုပြောင်းလဲခြင်းနှင့်ပက်သက်၍ ရေရှားပါးမည့် ပြဿနာများ ကြုံတွေ့နိုင်ကြောင်း၊ မုန်တိုင်းများတိုက်ခြင်း၊ ရေကြီးခြင်း၊ ပူပြင်းခြောက်သွေ့ခြင်း စသည့် သဘာဝဘေးအန္တရာယ်များ ကြုံနိုင်ကြောင်း၊ ယင်းအတွက် ကြိုတင်သတိပေးနိုင်ရန် ကြိုးစားနေကြောင်း၊ ဒုတိယဦးစားပေးအနေဖြင့် သစ်တောများအား ပြုစုပျိုးထောင်ခြင်း၊ စိုက်ပျိုးရေးကဏ္ဍတွင် ရာသီဥတုဒဏ်ခံနိုင်သော စိုက်ပျိုးရေးများဖြစ်စေရေး အစရှိသည်ဖြင့် ဦးစားပေး ဆက်လုပ်ရန် လိုအပ်ကြောင်း ဦးဝင်းမျိုးသူ ကပြောသည်။
HIV အတွက် အစိုးရရဲ့ အသုံးစရိတ်ကို တိုးမြှင့်ရန် UNAIDS မြန်မာပြည်ဌာနေကိုယ်စားလှယ် တိုက်တွန်း
By သိင်္ဂီထွန်း 
ရန်ကုန်၊ ဖေဖော်ဝါရီ ၂၆ ။          ။ ခုခံအားကျဆင်းစေသော ဗိုင်းရပ်စ်ပိုး (HIV)ပိုးရှိသူများအတွက် အစိုးရက အသုံးပြုနေသည့် အသုံးစရိတ်ကို ထပ်မံတိုးမြှင့်သင့်သည်ဟု HIV/AIDS အရေးအတွက် အစိုးရနှင့် ပူးပေါင်းလုပ်ဆောင်နေသည့် ကုလသမဂ္ဂအဖွဲ့အစည်းဖြစ်သည့် USAIDက မြန်မာပြည်ဌာနေကိုယ်စားလှယ် Mr. Eamonn Murphy က ပြောသည်။
"""အရင်က အစိုးရကဆိုရင် ကျန်းမာရေးအတွက် စိုက်ထုတ်တာ လုံးဝမရှိဘူး။ အကုန်လုံးက နိုင်ငံတကာက ပေးထားတဲ့ ပိုက်ဆံတွေပဲဖြစ်တယ်။ ပြီးခဲ့တဲ့ တစ်နှစ်၊ နှစ်နှစ်ကမှ စပြီးတော့ ပိုက်ဆံထည့်တယ်။ နည်းတော့ နည်းနည်းပေမယ့် ဒါဟာ ကောင်းတဲ့အချက်ဖြစ်တယ်။ ဒါပေမယ့် လာမယ့်ကာလမှာ နိုင်ငံတကာရန်ပုံငွေက ထောက်ပံ့ပေးမယ်ဆိုပေမယ့် နည်းလိမ့်မယ်။ လုံလောက်မှု မရှိနိုင်ဘူး။ အဲ့ဒါကြောင့် လက်ရှိတက်လာမယ့် အစိုးရသည် ဘတ်ဂျက်ရေးဆွဲတဲ့နေရာမှာ HIV ကာကွယ်ရေးနှင့် ကုသရေးအတွက် လုံလောက်တဲ့ပိုက်ဆံ ထည့်ဆွဲပေးဖို့ လိုအပ်တယ်။ ဒီထက်ပိုထည့်ဝင် သုံးစွဲဖို့ ကျွန်တော်တို့က တိုက်တွန်းချင်ပါတယ်။"" ဟု Mr. Eamonn Murphy က ပြောသည်။"
လက်ရှိတွင် မြန်မာနိုင်ငံအတွက် ခုခံအားကျဆင်းမှုရောဂါ (HIV) တိုက်ဖျက်ရေးဆောင်ရွက်ရန် လိုအပ်သည့် ရန်ပုံငွေကို ကမ္ဘာ့ရန်ပုံငွေအဖွဲ့ (Global Fund)က အဓိက ထောက်ပံ့ပေးနေပြီး HIVအပါအဝင် ရောဂါကြီးသုံးမျိုးဖြစ်သည့် (HIV/AIDS၊ တီဘီရောဂါ၊ ငှက်ဖျားရောဂါ) တို့အတွက် ၂၀၁၃ခုနှစ်မှ ၂၀၁၆ခုနှစ်အထိ အမေရိကန်ဒေါ်လာ သန်း ၁၆၀ ချပေးထားသည်ဟု Global Fund ဝဘ်ဆိုက်တွင် ဖော်ပြချက်အရ သိရသသည်။
3MDG Fund ကမူ HIV/AIDS၊ တီဘီရောဂါ၊ ငှက်ဖျားရောဂါအတွက် ၂၀၁၂ ဇူလိုင်လမှ ၂၀၁၇ ဒီဇင်ဘာလအထိအမေရိကန်ဒေါ်လာ ၂၃ ဘီလီယံ ချပေးထားသည်ဟု 3MDG Fund ၏ ဝက်ဆိုက်စာမျက်နှာတွင် ထုတ်ပြန်ထားသည်။
မြန်မာနိုင်ငံကျန်းမာရေးဝန်ကြီးဌာနကမူ ၂၀၁၄-၂၀၁၅ခုနှစ်တွင် HIV/AIDS အတွက် ရန်ပုံငွေ စတင်စိုက်ထုတ်ခဲ့ပြီး ထိုနှစ်အတွက် မက်သာဒုန်းဆေးဝါးဝယ်ယူရန် အမေရိကန်ဒေါ်လာ ၁သန်း (မြန်မာငွေ ကျပ်သန်း ၁၂၀၀ခန့်) နှင့် ၂၀၁၅-၁၆အတွက် အေအာတီဆေးဝါး ဝယ်ယူရန် ကမ္ဘာ့ရန်ပုံငွေအဖွဲ့၏ ထောက်ပံ့မှုအပြင် ထပ်မံလိုအပ်သည့် အမေရိကန်ဒေါ်လာ ၅သန်း (ကျပ်သန်း ၇၂၀၀ခန့်) ကို စိုက်ထုတ်ထားသည်။
"""အခု လာမယ့်ကာလမှာ ၈သန်းလောက်သုံးဖို့ ကျန်းမာရေးဝန်ကြီးဌာနက ရည်မှန်းထားတယ်။ ဒါဟာကောင်းတဲ့အချက်ပေါ့။ ဒီကာကွယ်ရေးလုပ်ငန်းတွေမှာ ပိုပြီးလုပ်နိုင်ဖို့အတွက်ရယ်၊ ကုသမှုတွေ ပိုပြီး ချဲ့ထွင်ဖို့အတွက်အစိုးရဘက်က ဘက်ဂျက်တွေ တိုးပြီး သုံးဖို့လိုအပ်တယ်။""ဟု Mr. Eamonn တိုက်တွန်းလိုက်သည်။"
လက်ရှိမြန်မာနိုင်ငံသည် စီးပွားရေးဖွံ့ဖြိုးမှုနှုန်းပိုမိုမြင့်တက်လာသည့်အတွက် နိုင်ငံတကာ အကူအညီများအနေဖြင့် ထပ်မံတိုးမြှင့်မည်မဟုတ်ဘဲ ယခုထက် စီးပွားရေးထပ်မံဖွံ့ဖြိုး လာမည်ဆိုပါကလည်း   ထောက်ပံ့ပေးမှုများကို တဖြည်းဖြည်း လျော့ချသွားနိုင်သည့်အတွက် အစိုးရ၏ စိုက်ထုတ်မှုကို တိုးမြှင့်ရန် တိုက်တွန်းခြင်းလည်းဖြစ်သည်။
ယင်းအပြင် မြန်မာနိုင်ငံအပါအဝင် ကမ္ဘာ့နိုင်ငံအသီးသီး၌ AIDS ကပ်ရောဂါဖြစ်ပွားမှုကို ၂၀၃၀ခုနှစ်တွင် အဆုံးသတ်ရန်  ရည်ရွယ်ချက်ထားရှိကာ စီမံချက်ဖြင့် လုပ်ဆောင်လျက်ရှိသည်။   မြန်မာနိုင်ငံအနေဖြင့် ၂၀၃၀ ရည်မှန်းချက်ကို ပြည့်မီနိုင်သည့် အလားအလာရှိပြီး ယင်းသို့ ပြည့်မီနိုင်ရန် အစိုးရက HIV အတွက် အသုံးပြုသည့် ဘတ်ဂျက်ကို တိုးမြှင့်ပေးရန် လိုအပ်သည်ဟု Mr. Eamonn ပြောသည်။
၂၀၃၀ ရည်မှန်းချက်ကို ပြည့်မှီနိုင်ရန်မှာ ငွေကြေးသုံးစွဲမှုအပြင် နောက်ထပ် အရေးအကြီးဆုံး အချက်မှာ ခွဲခြားဆက်ဆံမှု ပပျောက်ရေးဖြစ်သည်။
ခွဲခြားနှိမ့်ချဆက်ဆံမှုများကြောင့် HIVပိုး တွေ့ရှိထားသူများအနေဖြင့် ဖွင့်ဟပြောဆိုရန်၊ ဆေးစစ်ရန်ပင် မဝံ့ရဲဘဲ အကြောက်တရားများ၊ လွဲမှားသည့် စံသတ်မှတ်များကြောင့် မလိုလားအပ်သော နောက်ဆက်တွဲပြဿနာများ ဖြစ်သည့် ရင်ဆိုင်နေရသည်ဟု မာရီစတုတ်မှ Country Director ဒေါက်တာ စစ်နိုင်က ပြောသည်။
"""Descrimination မရှိဘူးလား။ ရှိတယ်။ အစိုးရဆေးရုံတွေမှာရှိတယ်။ အပြင်ဆေးရုံ ဆေးခန်းတွေမှာ ရှိတယ်။ NGO တွေမှာတောင် ရှိတာ ဝန်ခံပါတယ်။ ခွဲခြားဆက်ဆံမှုရှိတာကြောင့်   ဆေးစစ်ဖို့အတွက်တောင် ထွက်မလာတာဖြစ်လာတာပေါ့။ အဲ့ဒါက ဝန်ဆောင်မှုပေးတဲ့သူတွေက လေ့ကျင့်ရမှာ။ ဟိုတုန်းက စိတ်တွေကို ဖျောက်ရမှာ"" ဟု ဒေါက်တာ စစ်နိုင်က ပြောသည်။"
ခွဲခြားမှုများ ပပျောက်ရေးအတွက် ကမ္ဘာလုံးဆိုင်ရာ လှုပ်ရှားမှုကြီးဖြစ်သည့် Zero Descrimination လှုပ်ရှားမှုတွင် ငြိမ်းချမ်းရေးဆုရှင် ဒေါ်အောင်ဆန်းစုကြည်က Global Advocate အဖြစ် ခန့်အပ်ခံထာရသူဖြစ်သည်။
"""သူ့အနေနဲ့ ဒီနိုင်ငံထဲမှာ ခွဲခြားမှုတွေ နည်းသွားအောင် လုပ်ဖို့ သူ့မှာ role (လုပ်ပိုင်ခွင့်) အပြည့်အဝ ရှိတဲ့အတွက် သူလုပ်မယ်ဆို လုပ်နိုင်ပါတယ်။ လုပ်ဖို့လည်း တိုက်တွန်းပါတယ်။""ဟု Mr. Eamonက ပြောသည်။"
လက်ရှိအခြေအနေတွင် သွေးစစ်ပြီး HIV ပိုးတွေ့သူသည် အမျိုးမျိုးသော ခွဲခြားဆက်ဆံမှုများ ရှိနေသည့်အတွက် သွေးစစ်ရမည်ကိုပင် ကြောက်ရွံ့ကာ မလိုလားအပ်သည့် အခြေအနေများနှင့် ကြုံတွေ့နေရသည်ဟုလည်း HIV/AIDS ဝန်ဆောင်မှုပေးနေသောအဖွဲ့အစည်းများက ပြောကြသည်။
"""အစိုးရဆေးရုံတွေမှာဆို ဆရာမတွေက ကျွန်တော်တို့လို လူနာတွေကို နားမလည်ဘူး။ ဒီဆရာမတွေက ကျွန်တော်တို့ကို နားမလည်ရင် ပတ်ဝန်းကျင်ကလည်း သိမယ်။ အရှက်ရမယ်ဆိုရင် ကျွန်တော်ကတော့ ဆေးမထုတ်တော့ဘူး။ အရှက်ကို အသက်နဲ့ လဲရမှာပဲ။"" ဟု အမျိုးသားချင်း လိင်ဆက်ဆံသူတစ်ဦးဖြစ်ပြီး HIV ပိုးရှိတာကြောင့် ARV ဆေး(HIVပိုးရှိသူများ ခုခံအား   ပြန်တက်လာစေရန် အချိန်မှန် သောက်ရသည့်ဆေး) သုံးစွဲနေရသူ ဇင်ဇင်(အမည်လွှဲ)က ပြောသည်။"
၅၉(စ) ဆိုင်းငံ့ခွင့်မရှိ၊ ပြင်းထန်သည့် တုန့်ပြန်မှု  NLD ရင်ဆိုင်ရမည်ဟု ကြံ့ခိုင်ရေးသတင်းစာ ရေး
By မဇ္ဈိမ 
ဒေါ်အောင်ဆန်းစုကြည် သမ္မတ ဖြစ်ခွင့် ကန့်သတ်ခံထားရသည့် ဖွဲ့စည်းပုံပါပုဒ်မ ၅၉(စ) သည် ဆိုင်းငံ့ခွင့်မရှိသည့် ပုဒ်မတစ်ခုဟု ပြည်ထောင်စုကြံ့ခိုင်ရေးနှင့် ဖွံ့ဖြိုးရေးပါတီက ထုတ်ဝေနေသည့် ပြည်ထောင်စုနေ့စဉ် သတင်းစာ ဆောင်းပါးက ဆိုလိုက်ပြီး  ပြုပြင်ပြောင်းလဲမှုများ ပြုလုပ်ပါက ပြင်းထန်သည့် တုန့်ပြန်မှုများ ရဆိုင်ရဖွယ်ရှိသည်ဟုလည်း သတိပေးလိုက်သည်။
“အမျိုးသား ဒီမိုကရေစီအဖွဲ့ချုပ်အနေဖြင့် အကျိုးစီးပွားများကို ထည့်တွက်ခြင်းမရှိဘဲ နိုင်ငံရေး ပြုပြင်ပြောင်းလဲမှုများ ဖေါ်ဆောင်ရန် ကြိုးပမ်းပါက အင်တားချိန်ခွင်လျှာ ပျက်ယွင်းကာ တပ်မတော်၏ ပြင်းထန်သော တုံ့ပြန်မှုများနှင့် ရင်ဆိုင်ရဖွယ်ရှိသည်” ဟု ဆောင်းပါးရှင် မျိုးဇာနည် ဆိုသူက ရေးသားထားခြင်းဖြစ်သည်။
“ဖွဲ့စည်းပုံ အခြေခံဥပဒေများတွင် ဆိုင်းငံ့ခြင်းဆိုသည် မရှိပါ၊ နိုင်ငံနှင့် တိုင်းရင်းသား ပြည်သူတို့၏ အနာဂတ်အရေး မျှော်တွေး ဆောင်ရွက်ကြ” ဟု ခေါင်းစဉ်တပ်ထားသည့် ဆောင်းပါးကို ဖေဖေါ်ဝါရီ ၂၆ ရက်ထုတ် ပြည်ထောင်စုနေ့စဉ် သတင်းစာတွင် ဖေါ်ပြသည်။
“ဖွဲ့စည်းပုံ အခြေခံ ဥပဒေပါ ပြဋ္ဌာန်းချက် တစ်ရပ်ကို ဆိုင်းငံ့ခြင်းနှင့် စပ်လျဉ်းပြီး အမျိုးသား ညီလာခံ မှတ်တမ်းများတွင် ဆွေးနွေးခြင်း မရှိသကဲ့သို့ ဖွဲ့စည်းပုံ အခြေခံဥပဒေပါ ပြဋ္ဌာန်းချက်များတွင် ထည့်သွင်း ပြဋ္ဌာန်းခြင်းလည်း မရှိသဖြင့် ဖွဲ့စည်းပုံ အခြေခံ ဥပဒေတစ်ရပ်ပါ ပြဋ္ဌာန်းချက် တစ်ရပ်ကို ဆိုင်းငံ့မည် ဆိုပါက ဖွဲ့စည်းပုံ အခြေခံဥပဒေနှင့် ဆန့်ကျင်နေမည်ဖြစ်သည်” ဟု ဆောင်းပါးရှင် မျိုးဇာနည်က ရေးသားသည်။
အလားတူ ဥပဒေတစ်ရပ်ရပ်ကို ဆိုင်းငံ့နိုင်ရန်မှာ မူရင်းဥပဒေတွင် ဆိုင်းငံ့ခြင်း ဆောင်ရွက်ခွင့်ရှိသည့် ပြဋ္ဌာန်းချက် တစ်ရပ်ရပ် ပါရှိရမည်ဟုလည်းဆိုထားပြီး “၅၉(စ) ပါ ပြဋ္ဌာန်းချက်ကို ဆိုင်းငံ့ခွင့်မရှိ” ဟုလည်း ရေးသားထားသည်။
အဆိုပါ ပုဒ်မကို ပြင်ဆင်လိုပါက လွှတ်တော်ကိုယ်စားလှယ် ၇၅ ရာခိုင်နှုန်းကျော်ထံမှ သဘောထားရယူကာ  ပြည်လုံးကျွတ်ဆန္ဒခံယူပွဲ ပြုလုပ်ပြင်ဆင်သင့်သည်ဟု ဆိုထားပြီး ”ဆိုင်းငံ့ခြင်းဆိုသည့် စာသားဖြင့် ဥပဒေတွင် ဖေါ်ပြမထားခြင်း၊ ပြဋ္ဌန်းမထားပါ ဆိုသည့် ဆင်ခြေဖြင့်လည်းကောင်း မိမိဆောင်ရွက်လိုရာ ကိစ္စကို ဆွဲယူသုံး မလုပ်ဆောင်သင့်” ဟုလည်း ရေးသားထားသည်။ ထိုသို့ ပြုလုပ်ပါက ဥပဒေကို ကျော်လွန် လုပ်ဆောင်ရာ  ကျမည်ဟုလည်းဆိုသည်။
တပ်မတော်နှင့် ဆက်ဆံရေးကောင်း တည်ဆောက်ရန်သည် အမျိုးသား ဒီမိုကရေစီအဖွဲ့ချုပ် အတွက် အဓိက အကျဆုံးဖြစ်မည်ဟုဆိုကာ “မြန်မာ့နိုင်ငံ၏ နိုင်ငံရေး အသွင်ကူးပြောင်းမှု ဖြစ်စဉ်များသည် ဆက်လက်လျှောက်လှမ်းရမည့် ခရီးရှည်တစ်ရပ်ကျန်ရှိနေပြီး တပ်မတော်၏ ထောက်ခံအားပေးမှုမှာ အဓိကအချက်ဖြစ်နေသည်ကို အလေးထားရမည်” ဟုလည်း ရေးသားထားသည်။
တရုတ်နိုင်ငံသားဟုယူဆရသူတစ်ဦးအပါ တိုက်ခိုက်သူ ၃၀ဦး ဘိန်းခင်းဖျက်အဖွဲ့ဖမ်းမိထား
By ဟိန်းကိုစိုး 
ရန်ကုန်၊ ဖေဖော်ဝါရီ ၂၆ ။           ။ တရုတ်နိုင်ငံသားလက်မှတ်ကိုင်ဆောင်ထားသူတစ်ဦးနှင့် တိုက်ခိုက်သူ ၃၀ဦးတို့ကို ဖေဖော်ဝါရီ ၂၆ရက်အထိ လူထုအခြေပြုဘိန်းခင်းဖျက်ဆီးသည့် အဖွဲ့မှတွေ့ရှိထိန်းသိမ်းခဲ့ကြောင်း ယင်းအဖွဲ့၏ကျန်းမာရေးမှူး ဦးဂမ်အောင် က ဖေဖော်ဝါရီ ၂၆ရက်တွင် မဇ္ဈိမကိုပြောသည်။
"""ဖမ်းမိတဲ့သူတွေထဲမှာ တရုတ်နိုင်ငံကူးလက်မှတ်၊ တရုတ်နိုင်ငံသားလက်မှတ်ကိုင်တဲ့တစ်ယောက်ပါအပါအဝင် အားလုံး ၃၀အထိဒီနေ့ထိန်းသိမ်းခဲ့ရတယ်။ သူတို့ကိုအခုတော့ရဲလက်ထဲကိုအပ်လိုက်ပြီ၊ ဗုံးကဘိန်းခင်းပိုင်ရှင် တွေသူတို့ကို သင်ပေးထားတယ်။ ပေးထားတယ်လို့အားလုံးကပြောတယ်။ သူတို့ကိုရဲလက်ထဲမရောက်ခင် ကျွန်တေ်ာတို့အဖွဲ့တွေက စစ်မေးလို့သိရတာ။"" ဟု ၎င်းကဆိုသည်။"
တိုက်ခိုက်သူတွင် ကချင်မျိုးနွယ်စုအနည်းငယ်နှင့် တရုတ်ပြည်ဖက်တွင်နေထိုင်သူ တရုတ်နိုင်ငံသားများအများစု ပါဝင်သည်ဟု ဦးဂမ်အောင်ကပြောသည်။
ရဲတပ်ဖွဲ့လက်သို့အပ်နံှခဲ့သည်ဆိုသူများအရေး ကချင်ပြည်နယ်နှင့် ဆဒုံးရဲတပ်ဖွဲ့သို့ မဇ္ဈိမကဆက်သွယ် သော်လည်း ဆက်သွယ်နိုင်ခြင်းမရှိခဲ့ပေ။
ဆဒုံး၊ ကန်ပိုက်တီးလမ်းဆုံတွင် ပိတ်ဆို့တားမြစ်ထားရာမှ ဘိန်းခင်းများဖျက်ဆီးရန်သွားရောက်ခွင့် ရခဲ့သည့် အင်အား ၁၂၀၀ကျော် ဘိန်းခင်းဖျက်ဆီးရေးအဖွဲ့ကို ဖေဖော်ဝါရီ ၂၅ရက်နံနက်ပိုင်းတွင် ဒေသခံများက ဘိန်းခင်းများရှိသည့် မဂရွာအနီး လက်လုပ်ဗုံး၊ တူမီးသေနတ်၊ လံှစွပ်များဖြင့် တိုက်ခိုက်ခဲ့ခြင်းဖြစ်သည်။
ယင်းသို့တိုက်ခိုက်ခံရမှုကြောင့် ဘိန်းခင်းဖျက်ဆီးသည့် အဖွဲ့ဝင် ၃၂ ဦးဒဏ်ရာရရှိခဲ့သည်။ ဘိန်းခင်း ဖျက်ဆီး သူများကိုတိုက်ခိုက်ခံရမှုနှင့် ပက်သက်ပြီးလည်းအစိုးရအဖွဲ့ရုံးအရှေ့၌ ဖေဖော်ဝါရီ ၂၆ရက် ယနေ့တွင် ကချင် ပြည်သူများက ဆန္ဒဖော်ထုတ်ခဲ့သည်။
ဘိန်းခင်းဖျက်ရန်သွားရောက်သည့်အဖွဲ့ မဂရွာအနီးသို့ရောက်ရှိချိန်တွင် တိုက်ခိုက်ခြင်းခံခဲ့ရသဖြင့် လက်ရှိတွင် ဆဒုံး-ကန်ပိုက်တီးလမ်းဆုံနှင့် မိုင် ၂၀အကွာရှိ ဘွမ်တောင်အနီးတွင် စခန်းချကာ နေထိုင်နေသည်ဟု ဘိန်းခင်း ဖျက်သည့်အဖွဲ့မှ သိရသည်။
တိုက်ခိုက်ခံခဲ့ရသည့် ဘိန်းခင်းဖျက်သည့်အဖွဲ့များအတွက် ပြည်နယ်အစိုးနှင့် ပြည်ထောင်စုအစိုးရအဖွဲ့တို့က လုံ့ခြုံရေးပေးအပ်ရန်နှင့် ဘိန်းခင်းများဆက်လက်ဖျက်ဆီးနိုင်ရေးအတွက် ပြည်နယ် နယ်/လုံဝန်ကြီးဗိုလ်မှူးကြီး သူရမျိုးတင်နှင့် ကချင်ပြည်နယ်မြစ်ကြီးနား အစိုးရ အဖွဲ့ရုံး၌ယနေ့ ဆွေးနွေးမည်ဟု ဦးတူးရော်က မဇ္ဈိမကိုပြောသည်။
ဦးတူရောင်သည် ကချင်ပြည်နယ်ဂိုဏ်းပေါင်းစုံဖြင့် ဖွဲ့စည်းထားသည့် ဘိန်းခင်းဖျက်ဆီးရေးအဖွဲ့ Pat Jasan တွင် ဦးဆောင်ပါဝင်သူ တစ်ဦးလည်းဖြစ်သည်။
"""အခုပဲ အစိုးရကလုံခြုံရေးပေးဖို့ရယ်၊ ဘိန်းခင်းတွေဖျက်နိုင်ရေးအတွက်မြစ်ကြီးနားမှာဆွေးနွေးမလို့ပါ။ အခုပဲတွေ့ပြီးပြောတော့မှာပါ။  နယ်/လုံ့ပါမယ်လို့တော့သိတယ်။ တစ်ခြားဘယ်သူတွေပါမယ်ဆိုတာတော့ မသိဘူး။ မနေ့ကလိုကိစ္စတွေမဖြစ်ထပ်မဖြစ်အောင်လို့။"" ဟု မဇ္ဈိမကို ဖေဖော်ဝါရီ ၂၆ရက် ၃နာရီ ၄၀ခန့်တွင် တယ်လီဖုန်းမှတစ်ဆင့်ဖြေကြားသည်။"
ဘိန်းခင်ဖျက်ဆီးနိုင်ရေးအတွက် ဂိုဏ်းပေါင်းစုံမှ အသင်းတော်များ၏အထောက်အပံ့ဖြင့် ဘိန်းခင်းများကို လူမှုအခြေပြုအဖွဲ့များဖြင့် လိုက်လံဖျက်ဆီးခြင်းသာဖြစ်ပြီး ကချင်လွတ်မြောက်ရေးတပ်မတော် KIA နှင့် သက်ဆိုင်မှုမရှိကြောင်း Pat Jasan က ငြင်းဆိုလိုက်သည်။
"""အသင်းတော်တွေက ဘိန်းခင်းဖျက်မယ့်လူတစ်ဦးကို ဆန် ၆ပြည်၊ ဆပ်ပြာ၊ သွားတိုက်ဆေးအဲဒီလိုတွေ ထောက်ပံ့ပြီး ဘိန်းဒဏ်ကိုကချင်တွေခံနေရတာကနေလွတ်မြောက်ချင်လို့အားလုံးက ကိုယ်အသိစိတ်နဲ့ ကိုယ် လိုက်ပြီးဖျက်နေတာပါ။ သူများတွေစွပ်စွဲနေတဲ့ KIA ကထောက်ပံ့တာဘာမှမရှိပါဘူး။"" ဟု Pat Jasan အဖွဲ့ ကျန်းမာရေးမှူး ဦးဂမ်ဆောင်က ပြောသည်။"
ကိုယ်စားလှယ်လောင်း အရည်အချင်းပျက်ယွင်းသူစာရင်း ပြည်ထောင်စုကော်မရှင်ထုတ်ပြန်
By မျိုးသူအောင် 
ရန်ကုန်၊ ဖေဖေါ်ဝါရီ ၂၆ ။           ။ ပြည်ထောင်စုရွေးကောက်ပွဲကော်မရှင်က အရည်အချင်းပျက်ယွင်းသူများအဖြစ် ရွေးကောက်ပွဲ ကိုယ်စားလှယ် လောင်းများနှင့် ရွေးကောက်ပွဲ ကိုယ်စားလှယ် စုစုပေါင်း ၁၆၀ဦး စာရင်းကို ဖေဖေါ်ဝါရီလ ၂၆ရက်နေ့ ညနေပိုင်းက ထုတ်ပြန် ကြေညာလိုက်သည်။
အဆိုပါ ၁၆၀ဦးမှာ ရွေးကောက်ပွဲ ကုန်ကျစရိတ်ကို သတ်မှတ်ရက်အတွင်း သက်ဆိုင်ရာ ခရိုင် ကော်မရှင်များထံသို့ တင်သွင်းရန် ပျက်ကွက်ခြင်းကြောင့် ယခုကဲ့သို့ အရည်အချင်း ပျက်ကွက် သူများအဖြစ် ကြေညာခဲ့ခြင်း ဖြစ်ကြောင်း ပြည်ထော်စုရွေးကောက်ပွဲကော်မရှင်က ၎င်းတို့၏ ထုတ်ပြန်ချက်တွင် ထည့် သွင်း ဖော်ပြထားသည်။
ယင်းကဲ့သို့ ရွေးကောက်ပွဲ ကုန်ကျစရိတ် တင်သွင်းရန် ပျက်ကွက်သူများကို အရည်အချင်း ပျက်ယွင်းသူများ အဖြစ် ကြေညာရန် သင့်မသင့်ကို ပြည်ထောင်စုရွေးကောက်ပွဲ ကော်မရှင်က ရွေးကောက်ပွဲ ခုံအဖွဲ့များ ဖွဲ့စည်း ၍ စစ်ဆေးဆုံးဖြတ်စေခဲ့ကြောင်းလည်း သိရသည်။
မြစ်ကြီးနားဆန္ဒပြမှု ထိန်းထိန်းသိမ်းသိမ်းဖြေရှင်းရန် ပြည်နယ်အစိုးရကို NLDတိုက်တွန်းမည်
By မင်းမင်း 
နေပြည်တော်(ဖေဖော်ဝါရီ ၂၆)။ ။ လူထုအခြေပြု ကချင်မူးယစ်ဆေးဝါးတိုက်ဖျက်ရေးအဖွဲ့ (Pat Jasan)အား  သေနတ်နှင့် မိုင်း များဖြင့် တိုက်ခိုက်ခဲ့ရမှုကြောင့် မြစ်ကြီးနားတွင်ဆန္ဒပြမှုများဖြစ်ပေါ်လျက်ရှိရာ  ပြည်နယ်အစိုးရအနေဖြင့် ဆန္ဒပြမှုများအပေါ် ထိန်းထိန်းသိမ်းသိမ်းဖြေရှင်းရန် ပြည်နယ်လွှတ်တော်တွင် အရေးကြီးအဆိုတင်ရန် ညွှန်ကြားထားကြောင်း NLDပါတီ၏ ဗဟိုအလုပ်အမှုဆောင်ကော်မတီဝင် ဦးဝင်းထိန်က ဖေဖော်ဝါရီ ၂၆ရက်၊ ညပိုင်းတွင် မဇ္ဈိမကို ပြောသည်။
"""ပြည်နယ်လွှတ်တော်ခေါ်ပြီးတော့ အစိုးရအနေနဲ့ ထိန်းထိန်းသိမ်းသိမ်းနဲ့ ပြန့်ပွားကြီးကျယ်မလာအောင်တော့ တိုက်တွန်းကြောင်းအဆို အရေးပေါ်လုပ်ပါလို့ မှာထားတယ်"" ဟု ဦးဝင်းထိန်က မဇ္ဈိမကို ပြောသည်။"
ကချင်ပြည်နယ်ရှိ ဆဒုံးနှင့် ကန်ပိုက်တီး ဒေသတို့တွင် ဘိန်းခင်းများ သွားရောက်ဖျက်ဆီးသည့် ပတ်ဂျဆန် အဖွဲ့ကို လက်နက်ကိုင်ဆောင်ထားသူများက သေနတ်နှင့် မိုင်းများဖြင့် တိုက်ခိုက်ခံရမှုအပေါ် မကျေနပ်သောကြောင့် မြစ်ကြီးနားမြို့တွင် ဆန္ဒပြမှုများဖြစ်ပေါ်နေမှုအပေါ် ပြည်နယ်အစိုးရအနေဖြင့် ထိန်းထိန်းသိမ်းသိမ်းဖြေရှင်းပေးရန် တိုက်တွန်းကြောင်းအရေးကြီးအဆိုတစ်ရပ် ပြည်နယ်လွှတ်တော်တွင် တင်သွင်းရန် NLDက ညွှန်ကြားလိုက်ခြင်း ဖြစ်သည်။
အဆိုပါကိစ္စနှင့်ပတ်သက်ပြီး မြစ်ကြီးနားမြို့နယ်မှ ပြည်သူ့လွှတ်တော်အမတ်အပါအဝင် ပြည်နယ်မှ NLDပါတီ တာဝန်ရှိသူများနှင့် ဦးဝင်းထိန်တို့ ဖေဖော်ဝါရီ ၂၆ရက်၊ ညနေပိုင်းက နေပြည်တော်တွင် ဆွေးနွေးတိုင်ပင်ခဲ့ကြသေးသည်။
ဘိန်းခင်းများသွားရောက်ဖျက်ဆီးသော လူဦးရေထောင်ချီပါဝင်သည့် ပက်ဂျဆန်အဖွဲ့သည် ဆဒုံးနှင့် ကန်ပိုက်တီး ဒေသတို့တွင် ဘိန်းခင်းများ သွားရောက်ဖျက်ဆီးစဉ် ဖေဖော်ဝါရီ ၂၅ရက်က တိုက်ခိုက်ခံရခြင်းဖြစ်ပြီး အဖွဲ့ဝင် ၃၂ ဦး ဒဏ်ရာရရှိကာ မြစ်ကြီးနားဆေးရုံ၌ ဆေးကုသမှုခံယူနေရသည်။ ဒဏ်ရာရရှိသူများအနက် နှစ်ဦးသည် ဝမ်း ဗိုက်နှင့် ပခုံးတွင် ဒဏ်ရာရရှိထားသည်။
"ထိုသို့တိုက်ခိုက်ခံရမှုအပေါ် မကျေနပ်သည့် ပြည်သူများ ဆန္ဒပြမှုအပေါ် ကိုယ်စားစာသည်ဟု ဦးဝင်းထိန်ကဆိုကာ ""လူတွေက တစ်ကယ်ခံစားချက်နဲ့လုပ်ကြတယ်။ နောက်ပိုင်းမှာတော့ တစ်ဖြည်းဖြည်းနဲ့ ပယောဂတွေ ဝင်လာတတ်တယ်။ အဲ့ဒါတော့သတိထားပြီး ဆင်ခြင်ဖို့လိုတယ်"" ဟု ဆန္ဒပြသူများကို သတင်းစကားပါးသည်။"
မူးယစ်ဆေးဝါးတိုက်ဖျက်နှိမ်နှင်းရေးတွင် ပြည်သူလူထုပါဝင်လာမှုအပေါ် ကြိုဆိုထောက်ခံရန်နှင့် ဟန့်တားနှောက်ယှက်သူများ၏ အန္တရာယ်မှကာကွယ်ပေးရန်အပြင် ထိရောက်သောကူညီပံ့ပိုးမှုများကို အမြန်ဆုံးဆောင်ရွက်ပေးပါရန် ပြည်ထောင်စုအစိုးရအဖွဲ့သို့တိုက်တွန်းကြောင်း ဖေဖော်ဝါရီ ၂၄ရက်က ပြည်သူ့လွှတ်တော်တွင် ဝိုင်းမော်မြို့နယ်၊ ပြည်သူ့လွှတ်တော်အမတ် ဦးလဂန်ဇယ်ဂျုံးက အရေးကြီးအဆိုတစ်ရပ် တင်ခဲ့သေးသည်။
စစ်ရေယာဉ်တပ်ပေါင်းစု ပင်လယ်ပြင် စစ်ဆင်မှု လေ့ကျင့်စဉ် အမျိုးအစားစိစစ်ဆဲ မြန်နှုန်းမြင့် လေယာဉ် ၃စီး ဝင်ရောက်ပျံသန်းခဲ့
By မဇ္ဈိမ 
တပ်မတော်(ရေ) စစ်ရေယာဉ်တပ်ပေါင်းစုများ ပင်လယ်ပြင်စစ်ဆင်မှုလေ့ကျင့်ခန်း (Combined Fleet Exercise- Sea Shield 2016) ပြုလပ်နေသည့် နေရာတွင် ဖေဖော်ဝါရီ ၂၅ရက်က အမျိုးအစားစိစစ်ဆဲ မြန်နှုန်းမြင့် လေယာဉ် ၃ စီး မြောက်ဘက်အရပ်မှ တောင်ဘက်အရပ်သို့ ဝင်ရောက်ပျံသန်းခဲ့ကြောင်း တပ်မတော်ကာကွယ်ရေးဦးစီးချုပ်ရုံးက ထုတ်ပြန်ထားသည်။
ထိုသို့ ပျံသန်းမှုဖြစ်စဉ်ကြောင့် တပ်မတော်(ရေ) လေ့ကျင့်ခန်းဆောင်ရွက်ရာတွင် အမြောက်၊ ဒုံးပျံ ပစ်ခတ်လေ့ကျင့်မှုများပါရှိသဖြင့် မလိုလားအပ်သော ဖြစ်စဉ်များ မဖြစ်ပေါ်စေရေး ထပ်မံ အသိပေးကြောင်းကြားမှုများ ဆောင်ရွက်သွားမည်ဟုလည်း ထုတ်ပြန်ထားသည်။
ဗိုလ်အောင်ကျော်ရာပြည့် အခမ်းအနားသို့ ဒေါ်အောင်ဆန်းစုကြည် သဝဏ်လွှာပို့
By စည်သူမောင်မောင် 
အင်္ဂပူ၊ဖေဖော်ဝါရီ ၂၇ ။               ။ ဧရာဝတီတိုင်းဒေသကြီး အင်္ဂပူမြို့မဲစလီကုန်းကျေးရွာအုပ်စု ရုံးဇင်ကျေးရွာတွင် ဖေဖော်ဝါရီ ၂၇ ရက်နေ့က ပြုလုပ်သည့် ဗိုလ်အောင်ကျော်ရာပြည့် အခမ်းအနားသို့ အမျိုးသားဒီမိုကရေစီအဖွဲ့ချုပ် ဥက္ကဌ ဒေါ်အောင်ဆန်းစုကြည်က သဝဏ်လွှာပေးပို့ခဲ့သည်။
"ယင်းသဝဏ်လွှာတွင် ""၁၉၈၈ခုနှစ်မှာ ဒီမိုကရေစီအရေးတော်ပုံကြီးပေါ်ပေါက်လာခဲ့ပြီး ဒီနေ့အထိ ဒီမိုကရေစီအရေးတော်ပုံကြီးရဲ့ တာဝန်တွေကမပြီးဆုံးသေးပါဘူး"" ဟု ဒေါ်အောင်ဆန်းစုကြည့်က ရေးသားထားသည်။"
ယနေ့အထိ ဒီမိုကရေစီအရေးတော်ပုံ မပြီးဆုံးသေးသည့်အတွက် တာဝန်များကို ဆက်လက်ထမ်းဆောင်ရန် ယနေ့မျိုးဆက်များ၏ တာဝန်ဖြစ်ကြောင်း ဒေါ်အောင်ဆန်းစုကြည် ကတိုက်တွန်းထားသည်။
"သဝဏ်လွှာတွင် ""ကျွန်မတို့တစ်တွေဟာ တိုင်းပြည်နဲ့ပြည်သူလူထုအကျိုးအတွက်ရည်ရွယ်လုပ်ဆောင်သွားကြရင်းကျဆုံးသွားတဲ့ အာဇာနည်များကိုတော့ နှစ်ပေါင်းရာထောင်မက သတိရနေတတ်ကြပါတယ်၊ဗိုလ်အောင်ကျော်ဟာ ကိုလိုနီ နယ်ချဲ့ကိုလိုနီများကို ကျောင်းသားဘဝနဲ့ ရှေတန်းကနေ တွန်းလှန်တိုက်ပွဲဝင်ခဲ့တယ်၊ကျွန်မသိတယ် ဗိုလ်အောင်ကျော်ဟာ မြန်မာ့ယဉ်ကျေးမှု၊မြန်မာ့အစဉ်အလာတွေကိုမြတ်နိုးတန်ဖိုးထားတယ်၊မြန်မာပြည်ကြီးကိုချစ်ခဲ့တယ်""ဟု သဝဏ်လွှာတွင်ရေးသားထားသည်။"
တိုင်းပြည်အတွက်ရဲဝံ့စွာလုပ်ဆောင်သွားခဲ့ပြီး ၁၉၃၈ခုနှစ်တွင်  ၁၃၀၀ပြည့်အရေးတေ်ပုံကြီး၏ တာဝန်များ ကိုထမ်းဆောင်ရင်ကျဆုံးသွားခဲ့ကြောင်း အရေးတော်ပုံကြီးခဲ့သည့်နောက် ၁၀နှစ်ကြာမြန်မာပြည်ကြီး လွတ်လပ်ရေးရခဲ့ကြောင်း သဝဏ်လွှာတွင် ဖော်ပြထားသည်။
"""ယခုအခါ ကျွန်မတို့နိုင်ငံမှာ ဗိုလ်အောင်ကျော် လို တိုင်းပြည်အပေါ်တာဝန်ကျေတဲ့ သားကောင်း၊သမီးကောင်းများကိုလိုအပ်နေပါတယ်၊ကျွန်မတို့ တိုင်းပြည်နဲ့ပြည်သူလူထုအများ ရေရှည်ကောင်းစားဖို့၊ ငြိမ်းချမ်းဖို့ဆိုတာ ကျွန်မတို့အားလုံးကဝိုင်ဝန်းတည်ဆောက်မှရရှိမှာမို့ တိုင်းပြည်နဲ့ပြည်သူလူထုအတွက်ကျရာအခန်းကဏ္ဍ ကနေ ဝိုင်းဝန်းတည်ဆောက်ခြင်းအားဖြင့် ဗိုလ်အောင်ကျော်ကိုဂုဏ်ပြုကြပါလို့ တိုက်တွန်းနှိုးဆော်ကြောင်း"" နှိုးဆော်ထားသည်။"
စာမေးပွဲမေးခွန်းပေါက်ကြားသည့်ကိစ္စ မကွေးတိုင်းလွှတ်တော်၌ အရေးကြီးအဆိုတင်သွင်း
By ဒေါင်းလူ၊ တင်ရွှေ 
မကွေး၊ ဖေဖော်ဝါရီ ၂၆ ။ ။ မကွေးတိုင်းအတွင်း၊ မြို့နယ်အချို့တွင် ဖေဖော်ဝါရီလအတွင်း ကျင်းပခဲ့သော (၄)တန်းနှင့် (၈)တန်းစာမေးပွဲ မေးခွန်း ပေါက်ကြားခဲ့မှုသည် သက်ဆိုင်ရာဌာနအပါအဝင် နိုင်ငံအတွက် အရှက်ရစေသည့်ကိစ္စဖြစ်၍ ထပ်မံမဖြစ်ပွားရန် နှင့် မကြာမီ ကျင်းပတော့မည့် တက္ကသိုလ်ဝင်တန်းစာမေးပွဲတွင်လည်း အလားသဏ္ဍန်တူဖြစ်ရပ်မျိုး မဖြစ်စေရေးအတွက် မကွေးတိုင်းအစိုးရက စီမံညွှန်ကြားရေးရန် မကွေးတိုင်းလွှတ်တော်တွင် အမျိုးသားဒီမိုကရေစီအဖွဲ့ချုပ် ပါတီမှ တိုင်းလွှတ်တော်အမတ် ဦးနေမျိုးကျော်က အရေးကြီးအဆို တင်သွင်းလိုက်သည်။
ဒုတိယအကြိမ် မကွေးတိုင်းဒေသကြီးလွှတ်တော် ပထမပုံမှန်အစည်းအဝေး တတိယနေ့တွင် ဖေဖော်ဝါရီ ၂၇ရက်တွင် အရေးကြီးအဆို တင်သွင်းခဲ့ခြင်း ဖြစ်သည်။
မေးခွန်းပေါက်ကြားခဲ့မှုနှင့်ပတ်သက်၍ ရဲတပ်ဖွဲ့နှင့် ပညာရေးဌာနမှ စုံစမ်းစစ်ဆေးမှုများ ပြုလုပ်လျက်ရှိသော်လည်း စုံစမ်းစစ်ဆေးမှုဖြစ်စဉ်နှင့် ပတ်သက်၍ ပြည်သူများအကြား သံသယများ၊ မယုံသင်္ကာမှုများ၊ ဝေဖန်မှုများကို နောက်ဆက်တွဲအဖြစ် ကြားသိနေရကြောင်း၊ ထို့ကြောင့် မေးခွန်းပေါက်ကြားမှုအား စုံစမ်းစစ်ဆေးသည့်အခါ ယခုထက်ပို၍ ပွင့်လင်းမြင်သာမှုရှိရှိ နှင့် တရားမျှတစွာစစ်ဆေးအရေးယူနိုင်ရေး တိုင်းဒေသကြီးအစိုးရက အလေးထားညွှန်ကြားရန် မကွေးတိုင်းဒေသကြီး မင်းဘူးမြို့နယ် မဲဆန္ဒနယ် အမှတ်(၂)မှ တိုင်းဒေသကြီးလွှတ်တော်ကိုယ်စားလှယ် ဦးနေမျိုးကျော်က မဇ္ဈိမသို့ ပြောသည်။
"""ကျွန်တော်အနေနဲ့ ဒီမေးခွန်းပေါက်ကြားခဲ့မှုအပေါ် ကျောင်းသားမိဘ တစ်ဦးတစ်ယောက်အနေနဲ့ရော နိုင်ငံသား တစ်ယောက်အနေနဲ့ရော တော်တော်စိတ်မချမ်းမသာဖြစ်ခဲ့ရပါတယ်။ နိုင်ငံတစ်နိုင်ငံမှာ ပညာရေးအခန်းကဏ္ဍဟာ လွန်စွာအရေးကြီးပါတယ်။ နောင်အလားတူပြသနာတွေ မပေါ်ပေါက်ဖို့ တိုင်းဒေသကြီးအစိုးရကို တိုက်တွန်းတဲ့ အရေးကြီးအဆိုကို တင်သွင်းခဲ့ရတာပါ။"" ဟု ဦးနေမျိုးကျော်က ပြောသ၉ည်။"
မူးယစ်ဝါးတိုက်ဖျက်ရေးအဖွဲ့အတွက် လုံခြံုရေးထပ်မံတိုးမြင့်ပေးရန် ပြည်ထောင်စုအစိုးရသို့ တင်ပြမည်
By ဖနိဒါ 
ချင်းမိုင်၊ဖေဖော်ဝါရီ ၂၇ ။              ။ လူထုအခြေပြု မူးယစ်ဆေးဝါးတိုက်ဖျက်ရေးအဖွဲ့အား လုံခြုံရေး ထပ်မံတိုးမြင့်ပေးရန်အတွက် ပြည်ထောင်စု အစိုးရသို့ အမြန်ဆုံး တင်ပြသွားမည် ဖြစ်ကြောင်း ကချင်ပြည်နယ် နယ်လုံဝန်ကြီးက ပြောဆိုခဲ့သည်ဟု မြစ်ကြီးနားမြို့နယ် မူးယစ်ဆေးဝါးတိုက်ဖျက်ရေးအဖွဲ့မှ ဥက္ကဌ ဦးလုန်ဂျွန်တူးရော်က ပြောသည်။
ကချင်ပြည်နယ် လုံခြုံရေးဝန်ကြီး၊ပြည်နယ်ရဲမှူးကြီးတို့နှင့် ကချင်မူးယစ်ဆေးဝါး တိုက်ဖျက်ရေး အဖွဲ့မှ ခေါင်းဆောင်များ ဖေဖော်ဝါရီလ ၂၆ ရက် မွန်းလွဲပိုင်း ၃ နာရီခွဲမှ ၆ နာရီထိ မြစ်ကြီးနားမြို့ရှိ ပြည်နယ် ရဲတပ်ဖွဲရုံးတွင် တွေ့ဆုံဆွေးနွေး၍ သဘောတူညှိနှိုင်းခဲ့ခြင်းဖြစ်သည်။
ပစ်ခတ် တိုက်ခိုက်ခံရမှုနှင့် ပတ်သက်၍ ကချင်ပြည်နယ် အစိုးရ၏ စီစဉ်ပေးသော လုံခြုံရေးအင်အား မလုံလောက်မှုကြောင့် ယခုကဲ့သို့ ဖြစ်ပွားခဲ့ရသည်ဟု သုံးသပ်ခဲ့ပြီး လုံခြုံရေးတိုးမြင့်ပေးရန် ကချင်မူးယစ်ဆေးဝါးတိုက်ဖျက်ရေးအဖွဲ့ တင်ပြခဲ့မှုအပေါ် ပြည်ထောင်စု အစိုးရထံသို့ အမြန်ဆုံး တင်ပြသွားမည်ဟု နယ်လုံဝန်ကြီး ဗိုလ်မှူးကြီး သူရမျိုးတင်က ပြောဆိုခဲ့သည်ဟု မြစ်ကြီးနားမြို့နယ် မူးယစ်ဆေးဝါးတိုက်ဖျက်ရေးအဖွဲ့မှ ဥက္ကဌ ဦးလုန်ဂျွန်တူးရော်က ပြောသည်။
“သူတို့က ပြည်နယ်အစိုးရကနေဆောင်ရွက်ပေးတာ လုံခြုံရေး လုံလောက်မှုမရှိဘူး။ အဲဒါကြောင့် ပြည်ထောင်စု အစိုးရကို သူတို့ အကူအညီလိုအပ်ကြောင်း မြန်မြန်ဆန်ဆန် အစောတလျှင်တင်ပြ သွားမယ်” ဟု သူက မဇ္ဈိမကို ပြောသည်။
ဆွေးနွေးမှုတွင် မူးယစ်ဆေးဝါးတိုက်ဖျက်ခဲ့မှုအပေါ် ဆွေးနွေးသုံးသပ်ခဲ့ပြီး ကချင်ပြည်နယ် အစိုးရ ရဲတပ်ဖွဲ့နှင့် ဌာနဆိုင်ရာများ လိုက်ပါခဲ့သော်လည်း လုံလောက်မှုမရှိခြင်းကြောင့် ဖြစ်သည်ဟု သုံးသပ်ခဲ့သည်ဟု သိရသည်။
ယင်းနောက် ပြည်သူများ ဆန္ဒဖော်ထုတ်မှုများ ရပ်ဆိုင်းထားရန် သဘောတူညီခဲ့ပြီး မူးယစ်ဆေးဝါးတိုက်ဖျက်ရေးအဖွဲ့ အနေဖြင့် နောက်မဆုတ်ဘဲ ဘိန်းခင်းများ ဆက်လက် တိုက်ဖျက် သွားမည် ဖြစ်ကြောင်း ဦးလုန်ဂျွန်တူးရော်က ဆိုသည်။
မူးယစ်ဆေးဝါး တိုက်ဖျက်ရေးအဖွဲ့မှလည်း ဘိန်းဖျက်ဆီးရန် ဆိုင်းငံထားပြီး လုံခြုံရေး စောင့်ဆိုင်းရန် သဘောတူ ဆုံးဖြတ်ခဲ့သည်ဟု ဆွေးနွေးမှုတွင် ပါဝင်သူ ကချင်ငြိမ်းချမ်းရေးအကျိုးဆောင်အဖွဲ့ (PCG) ဦးလမိုင်ဂွမ်ဂျာက ပြောသည်။
ကချင်မူးယစ်ဆေးဝါး တိုက်ဖျက်ရေးအဖွဲ့ ပစ်ခတ်တိုက်ခိုက်ခံရမှုနှင့်ပတ်သက်၍ စုံစမ်းစစ်ဆေးရေးအဖွဲ့ ဖွဲ့စည်း စစ်ဆေးသွားမည် ဖြစ်ပြီး တည်ဆဲဥပဒေအရ ဆက်လက် အရေးယူဆောင်ရွက်သွားရန် အစီအစဉ်ရှိကြောင်း နယ်လုံဝန်ကြီးက ပြောဆိုခဲ့သည်ဟု ဦးလမိုင်ဂွမ်ဂျာက မဇ္ဈိမကို ပြောသည်။
ဖေဖော်ဝါရီ ၂၅ ရက်က လူထုအခြေပြု မူးယစ်ဆေးဝါးတိုက်ဖက်ရေးအဖွဲ့ကို လက်နက်ကိုင် ခဲယမ်းများဖြင့် ပစ်ခတ်ခြင်း၊ ဗုံးများ ပစ်ခတ်ခံရသဖြင့် လူ ၂၉ ဦး ထိခိုက်ဒဏ်ရာ ရရှိခဲ့သဖြင့် မြစ်ကြီးနားဆေးရုံတွင် ဆေးကုသမှုခံယူနေသည်။ တိုက်ခိုက်ခံ ရမှုအပေး မကျေနပ်သဖြင့် ပြည်သူလူထု ထောင်ချီက မြစ်ကြီးနားမြို့တွင် လမ်းလျှောက် ဆန္ဒဖော်ထုတ်ခဲ့သည်။
အစိုးရလုံခြံုရေးမပေးနိုင်သဖြင့် Pat Jasan အဖွဲ့ အိမ်ပြန်ရန်ဆုံးဖြတ်
By ဟိန်းကိုစိုး 
ရန်ကုန်၊ ဖေဖော်ဝါရီ ၂၇ ။ ။ ဘိန်းခင်းများလိုက်လံဖျက်ဆီးနေသည့် Pat Jasan အဖွဲ့ အစိုးရကလုံခြုံရေးမပေးနိုင်သဖြင့် နေရပ်ရင်းများသို့ ပြန်မည်ဟု ယနေ့မနက်ပိုင်းက ဆုံးဖြတ်လိုက်သည်ဟု အဖွဲ့ခေါင်းဆောင်တစ်ဦးဖြစ်သည့် ဦးတူးရော်က ဖေဖော်ဝါရီ ၁၂နာရီတွင် မဇ္ဈိမကိုပြောသည်။
"""ရှေ့ဆက်ဖို့ ပြည်နယ်အစိုးရကလည်း လုံခြုံရေးနဲ့ပက်သက်ပြီး အခုထက်ပို မလုပ်ပေးနိုင်တော့ဘူးလို့ဆိုတယ်။ ကျွန်တော်တို့လုပ်ငန်း အောင်မြင်တယ်လို့ သတ်မှတ်တယ်။ တားတဲ့သူတွေက လက်နက်အပြည့်အစုံနဲ့တားတယ်။ အဲဒီအတွက်ကျွန်တော်တို့လူတွေကို ချမကျွေးနိုင်ဘူးဆက်တိုးစရာမရှိတော့ဘူး။ ဒီညနေကစပြီးလူခွဲပြီး ကိုယ့်အိမ်ကိုပြန်ကြမယ်။"" ဟု ၎င်းကဆိုသည်။"
ဘိန်းခင်းဖျက်ဆီးသည့်အဖွဲ့ တိုက်ခိုက်ခံရပြီးနောက် ပြည်နယ်အစိုးရအဖွဲ့ဝင် နယ်/လုံဝန်ကြီး ဗိုလ်မှူးကြီး သူရမျိုးတင်နှင့် ဖေဖော်ဝါရီ ၂၆ရက်၊ ညနေပိုင်း၊ ကချင်ပြည်နယ်အစိုးရအဖွဲ့ရုံး၌ ဘိန်းခင်းဖျက်သူများကို လုံခြုံရေးပေးနိုင်ရေး ဆွေးနွေးခဲ့သည်။
လုံခြုံရေးပေးနိုင်ရေးအတွက် ပြည်နယ်အစိုးရအနေဖြင့် မတက်နိုင်ပဲ ပြည်ထောင်စုအစိုးရသို့သာ ဆက်လက် တင်ပြနိုင်မည်ဟုသာ နယ်/လုံဝန်ကြီးက အဖွဲ့ခေါင်းဆောင် ဆွေးနွေးသူများကိုပြောကြားခဲ့သည်။
အင်အား ၁၂၀၀ကျော်ရှိသည့်ဘိန်းခင်းဖျက်ဆီးရေး Pat Jasan အဖွဲ့ကို ဒေသခံဟုဆိုသူများက ဖေဖော်ဝါရီ ၂၅ရက် နံနက်ပိုင်းတွင် ဘိန်းခင်းများရှိသည့် မဂရွာအနီး လက်လုပ်ဗုံး၊ တူမီးသေနတ်၊ လံှစွပ်များဖြင့် တိုက်ခိုက်ခဲ့ခြင်းဖြစ်သည်။ယင်းသို့တိုက်ခိုက်ခံရမှုကြောင့် ဘိန်းခင်းဖျက်ဆီးသည့် အဖွဲ့ဝင် ၃၂ ဦးဒဏ်ရာ ရရှိခဲ့သည်။
ပြည်သူ့လွှတ်တော်တွင်လည်း ဘိန်းခင်းဖျက်ဆီးနိုင်ရေးအဖွဲ့များအတွက် ပြည်ထောင်စုအစိုးရက တာဝန်ယူပေးရန် ဆုံးဖြတ်ခဲ့သော်လည်း အစိုးရကလက်တွေ့အကောင်အထည်မဖော်နိုင်ခဲ့ပေ။
Pat Jasan အဖွဲ့ကို ၂၀၁၄ခုနှစ် ဧပြီလ ၂၅ရက်တွင် စတင်ဖွဲ့စည်းပြီး ၂၀၁၅ခုနှစ်မှစတင်ကာ ကချင်ပြည်နယ် အတွင်းရှိ ဘိန်းခင်းများကို အဖွဲ့ ၅ဖွဲ့ခွဲကာ လိုက်လံဖျက်ဆီးခဲ့သည်။ ၂၀၁၅ခုနှစ်အတွင်း ဘိန်းခင်း ၄၃၈၀ကို ဖျက်ဆီးနိုင်ပြီး ၂၀၁၆ယခုဘိန်းခြစ်ရာသီတွင် ဘိန်းခင်း ၄၀၀၀နီးပါးကိုသာဖျက်ဆီးနိုင်ပြီး၊ တပ်မတော်ဗျူဟာ ၁ နှင့် ၃ ထိန်းချုပ်ရာနယ်မြေအတွင်းရှိဘိန်းခင်းများကိုမူ မဖျက်ဆီးနိုင်ခဲ့ကြောင်း ဦးတူရော်ကဆိုသည်။
မြန်မာတွင် HIV၊ AIDS ရှိသူများအပေါ် ခွဲခြားဆက်ဆံမှုအား UNAIDS တိုက်ဖျက်
By မဇ္ဈိမ 
ရန်ကုန်၊ ဖေဖော်ဝါရီ ၂၇ ။         ။ မြန်မာနိုင်ငံတွင် အိတ်ချ်အိုင်ဗွီ၊ အေအိုင်ဒီအက်စ်ရှိနေသူတို့အပေါ် ခွဲခြားဆက်ဆံမှုကို ကိုင်တွယ်မည့် အစီအစဉ်တစ်ခုကို အိတ်ချ်အိုင်ဗွီ၊ အေအိုင်ဒီအက်စ်ဆိုင်ရာ ကုလသမဂ္ဂ၏ ပူးတွဲအစီအစဉ် (UNAIDS) က ဆောင်ရွက်လျက်ရှိပြီး လာမည့် မတ်လ ၁ ရက်နေ့သည် Zero Discrimination Day(ခွဲခြားမှုမရှိသည့်နေ့) ဖြစ်သည်။
UNAIDS ၏ရည်ရွယ်ချက်မှာ အိုင်ချ်အိုင်ဗွီနောက်ထပ်ကူးစက်မှုမရှိရေး၊ အိတ်ချ်အိုင်ဗွီ၊ အေအိုင်ဒီအက်စ်ရှိနေသူများအပေါ် ခွဲခြားဆက်ဆံမှုမရှိရေးနှင့် အေအိုင်ဒီအက်စ်ကြောင့် မသေဆုံးရေးတို့ဖြစ်သည်။
ခွဲခြားဆက်ဆံမှုမပပျောက်ပါက အိတ်ချ်အိုင်ဗွီနောက်ထပ်ကူးစက်မှု သို့မဟုတ် အေအိုင်ဒီအက်စ်ကြောင့် သေဆုံးမှုပပျောက်ရေးတို့မှာ လုံးဝဖြစ်နိုင်မည်မဟုတ်ကြောင်း ဖေဖော်ဝါရီ ၂၆က ထုတ်ပြန်သော သတင်းထုတ်ပြန်ချက်တစ်ခုတွင် ဖော်ပြထားသည်။
ထို့ကြောင့် UNAIDS သည် ငြိမ်းချမ်းရေးနိုဘယ်ဆုရှင်နှင့် ခွဲခြားဆက်ဆံမှုပပျောက်ရေးအတွက် UNAIDS ၏ကမ္ဘာလုံးဆိုင်ရာတောင်းဆိုသူ ဒေါ်အောင်ဆန်းစုကြည်နှင့်ပူးပေါင်းကာ zero discrimination လှုံ့ဆော်မှုစစ်ဆင်ရေးကို ၂၀၁၃ ဒီဇင်ဘာက စတင်ခဲ့သည်။
အဆိုပါစည်းရုံးလှုံ့ဆော်မှုက ခွဲခြားဆက်ဆံမှုမရှိရေးအတွက် အသွင်ပြောင်းလဲရေးပြုလုပ်ရန်နှင့် ခွဲခြားမှုမရှိရေးအတွက် အသွင်ပြောင်းလဲမှုသင်္ကေတအဖြစ် လိပ်ပြာကို အသုံးပြုရန်တောင်းဆိုခဲ့သည်။
လှုံ့ဆော်မှုက နှစ်တိုင်း မတ်လ ၁ ရက်တွင် ကျင်းပမြဲဖြစ်သည့် Zero Discrimination Day နေ့အထိဖြစ်သည်။ လူတိုင်းက ခွဲခြားဆက်ဆံမှုပပျောက်ရေးအတွက် လူမှုမီဒီယာများကို စည်းရုံး၍ လည်းကောင်း၊ အခြားသူများအား လှုံ့ဆော်မှုတွင် ပါဝင်ရန် အားပေးခြင်းဖြင့်လည်းကောင်း မိမိတို့၏ ကတိကဝတ်ကို ပြသနိုင်သည်။
မတ်လအတွင်း မဲနှိုက်ပေးမည့် အငှားအိမ်ရာ စီမံကိန်း မဲနှိုက်မည့်ရက် မသတ်မှတ်ရသေး
By မျိုးသူအောင် 
ရန်ကုန်၊ ဖေဖော်ဝါရီ ၂၇ ။ ။ ရန်ကုန်တိုင်းဒေသကြီး တောင်ဒဂုံမြို့နယ်တွင် ဆောက်လုပ်နေသည့် မဟာဗန္ဓုလအငှားအိမ်ရာအတွက် လျောက်ထားသူဦးရေ သုံးသောင်းခွဲအား မတ်လတွင် မဲနှိုက်ငှားရမ်းသွားမည်ဟု ရန်ကုန်တိုင်းဒေသကြီး အစိုးရအဖွဲ့ သစ်တောနှင့် စွမ်းအင်ဝန်ကြီး ဦးကျော်စိုး က မဇ္ဈိမကို ပြောသည်။
"""မတ်လအတွင်းမှာ နှိုက်ပေးနိုင်ဖို့ ကျွန်တော်တို့ စီမံနေပါတယ်။ ရက်သတ်မှတ်ချက်အတိအကျတော့ ပြောလို့ မရသေးဘူး။ အစိုးရအဖွဲ့ အစည်းအဝေးတင်ပြပြီးတော့ ဆုံးဖြတ်ချက်ယူရဦးမှာ ဖြစ်ပါတယ်"" ဟု ဝန်ကြီး ဦးကျော်စိုးက ပြောသည်။"
အဆိုပါ မဟာဗန္ဓုလအငှားအိမ်ရာကို ဒဂုံမြို့သစ်တောင်ပိုင်း အမှတ်(၂) လမ်းမကြီးနဲ့ မဟာဗန္ဓုလလမ်းဒေါင့်ရှိ မြေ ၁၂ ဧကကျော်တွင် တိုင်းဒေသကြီးအစိုးရအဖွဲ့က အကောင်အထည် ဖော်မဆောင်ရွက်နေခြင်း ဖြစ်ပြီး တိုက်ခန်း စုစုပေါင်း (၁၂၀၀) ပါရှိကာ တစ်ခန်းလျှင် (၅၆၉.၅) စတုရန်းပေ ကျယ်ဝန်းမည်ဖြစ်သည်။
လစဉ်ငှားရမ်းခ သုံးသောင်းဖြင့်သာ နှစ်ရှည် ငှားရမ်းနေထိုင်ခွင့် ပြုမည်ဖြစ်သော်လည်း ငှားရမ်းသူသည် ရန်ကုန်တိုင်းဒေသကြီး အတွင်း နေထိုင်သည့် အိမ်ထောင်စုစာရင်းရှိသူ၊ အိုးပိုင်အိမ်ပိုင် မရှိသူ ဖြစ်ရမည်ဖြစ်ပြီး လက်လဲငှားရမ်းခြင်း၊ ရောင်းချခြင်း ပြုလုပ်၍မရကြောင်း ရန်ကုန်တိုင်း အစိုးရအဖွဲ့က စည်းကမ်းသတ်မှတ်ထားသည်။
"""မနက်ဖြန်သတင်းစာထဲ ထည့်မယ်လို့ကြားတယ်။ အစ်ကိုအနေနဲ့ နားစွန်နားဖျား ကြားမိတာကတော့ မတ်လ(၂)ရက်နေ့ မဲ နှိုက်မယ်လို့ ကြားမိတယ်။ ဟုတ်မဟုတ်တော့ လူကြီးတွေ ပိုသိလိမ့်မယ်""ဟု ရန်ကုန်တိုင်း ဒေသကြီး အထွေထွေအုပ်ချုပ်ရေးဦးစီးဌာနမှ တာဝန်ရှိသူ တစ်ဦးက ပြောသည်။"
၂၀၁၆ ဖေဖော်ဝါရီလ ၁ ရက်မှ ၁၅ ရက်အတွင်း ပြည်လမ်း နှင့် အလုံလမ်းထောင့်ရှိ ရန်ကုန်တိုင်း လွှတ်တော်ဝန်း ဂိတ်အမှတ် ၄တွင် မြို့နယ်ထွေအုပ်ရုံးများတွင် လျှောက်လွှာပုံစံ ကူးယူ၍ လျှောက်ထားစေခဲ့ပြီး တိုင်းဒေသကြီး အစိုးရအဖွဲ့မှ ကြီးကြပ်၍ ကော်မတီ/အဖွဲ့က  စိစစ် လက်ခံခဲ့ခြင်း ဖြစ်သည်။
လက်ရှိတွင် အဆိုပါ မဟာဗန္ဓုလ အိမ်ရာ ဆောက်လုပ်နေမှုမှာ ပြီးစီးသလောက်ရှိနေပြီး လက်ရှိတွင် အမိုးမိုး ခြင်း လုပ်ငန်းများ ဆောင်ရွက်နေကြောင်း ဝန်ကြီးဦးကျော်စိုးက ပြောသည်။
တပ်မတော် (ရေ) လေ့ကျင့်ခန်းအား စစ်ဆေးရန် ကိုကိုကျွန်းသို့ ကာချုပ်ရောက်ရှိ
By မဇ္ဈိမ 
ဖေဖော်ဝါရီ ၂၇ ရက် ။           ။ တပ်မတော်ကာကွယ်ရေးဦးစီးချုပ် ဗိုလ်ချုပ်မှူးကြီးမင်းအောင်လှိုင်သည် တပ်မတော် (ရေ) ၏ Combined Fleet Exercise (Sea Shield2016) လေ့ကျင့်ဆောင်ရွက်မှုကို     ကြည့်ရှုစစ်ဆေးရန် ဖေဖော်ဝါရီလ ၂၆ ရက်နေ့ နံနက်ပိုင်းတွင် ကိုကိုးကျွန်းသို့ ရောက်ရှိခဲ့ကြောင်း သိရသည်။
ဗိုလ်ချုပ်မှူးကြီးသည် တပ်မတော် (ရေ) မှ ကိုယ်တိုင်တည်ဆောက်ခဲ့သော Stealth နည်းပညာသုံး Frigate စစ်ရေယာဉ် ဆင်ဖြူရှင် (F-14) ဖြင့် ဖေဖော်ဝါရီ ၂၅ ရက်နေ့ ညနေပိုင်းတွင် ရန်ကုန်မြို့မှ ထွက်ခွာခဲ့သည်ဟု တပ်မတော် (လေ) ၏ လူမှုကွန်ယက် စာမျက်နှာတွင် ဖော်ပြထားသည်။
ဗိုလ်ချုပ်မှူးကြီး မင်းအောင်လှိုင်နှင့်အတူ ညှိနှိုင်းကွပ်ကဲရေးမှူး (ကြည်း၊ ရေ၊ လေ) ပူးတွဲတာဝန် ကာကွယ်ရေးဦးစီးချုပ် (လေ) ဗိုလ်ချုပ်ကြီး ခင်အောင်မြင့်၊ ကာကွယ်ရေးဦးစီးချုပ် (ရေ) ဒုတိယဗိုလ်ချုပ်ကြီး တင်အောင်စန်း၊ ကာကွယ်ရေး ဦးစီးချုပ်ရုံးမှ တပ်မတော်အရာရှိကြီးများ၊ ရန်ကုန်တိုင်းစစ်ဌာနချုပ်တိုင်းမှူး၊ အနောက်တောင်တိုင်း စစ်ဌာနချုပ်တိုင်းမှူးတို့ လည်း အဖွဲ့ဝင်များအဖြစ် အတူလိုက်ပါကြသည်။
ဗိုလ်ချုပ်မှူးကြီး မင်းအောင်လှိုင်နှင့် အဖွဲ့သည် Sea Shield 2016 လေ့ကျင့်ခန်း အစီအစဉ်များအား ရေတပ်သားများနှင့် အတူလိုက်ပါ၍ အနီးကပ်ကြည့်ရှုသွားမည်ဖြစ်ပြီး၊ တပ်မတော် (ရေ) ၏ အဏ္ဍဝါဒိုင်း လေ့ကျင့်ခန်းကို ဖေဖော်ဝါရီ ၂၇ ရက် နေ့ နံနက်ပိုင်းတွင် စတင်နေပြီဟု သိရသည်။
ဖေဖော်ဝါရီ ၂၅ ရက် ရန်ကုန်မြို့မှ စစ်ရေယာဉ် ဆင်ဖြူရှင်ဖြင့် ထွက်ခွာလာစဉ်ကလည်း စစ်ရေယာဉ်ပေါ်ရှိ Conference Room ၌ တပ်မတော် (ရေ) ၏ ပင်လယ်ပြင်လုံခြုံရေးနှင့် စိုးမိုးရေး   ဆောင်ရွက်နေမှုအခြေအနေများကို ကာကွယ်ရေး ဦးစီးချုပ် (ရေ) က ဗိုလ်ချုပ်မှူးကြီးမင်းအောင်လှိုင်နှင့် အဖွဲ့အား ရှင်းလင်းတင်ပြခဲ့သည်။
ထို့နောက် ဗိုလ်ချုပ်မှူးကြီးမင်းအောင်လှိုင်က သတ်မှတ်ထားသည့် ရေပြင်အလိုက် လေ့ကျင့်ခန်းများဆောင်ရွက်ရေး၊ ဌာနချုပ်အလိုက် အုပ်ချုပ်ထောက်ပံ့မှုကိစ္စရပ်များ ပြည့်စုံစွာ ဖြည့်ဆည်းပေးရေး၊ တပ်မတော် (လေ) နှင့် ပူးပေါင်း လေ့ကျင့် ခန်း၊ ကြည်း၊ ရေ၊ လေ ပူးပေါင်းလေ့ကျင့်ခန်းများ ဆောင်ရွက်ရေးနှင့် Simulator နှင့် လေ့ကျင့်ခြင်း၊ မြန်မာ့ပင်လယ်ပြင်ကို တပ်မတော် (ရေ) ၏ အသင့်ဖြစ်မှု ၃ ရပ်ဖြင့် လုံခြုံစွာကာကွယ်နိုင်ရေးတို့ဆောင်ရွက်ရန် မှာကြားခဲ့သေးသည်။
တပ်မတော် (ရေ) ၏ Combined Fleet Exercise (Sea Shield) လေ့ကျင့်ခန်းများကို ၂၀၁၄ ခုနှစ်မှစ၍ နှစ်စဉ် လေ့ကျင့်ဆောင်ရွက်လျက်ရှိပြီး ရေတပ်ဆိုင်ရာစစ်ရေးလေ့ကျင့်ခန်း Sea Shield 2016 အား ကိုကိုးကျွန်းရေပြင် တစ်ဝိုက် တွင် ဖေဖော်ဝါရီလ ၂၂ ရက်နေ့မှ မတ်လ ၂ ရက်နေ့အထိ သတင်းထုတ်ပြန်၍ လေ့ကျင့်ဆောင်ရွက်လျက်ရှိပါသည်။
လေ့ကျင့်ခန်းဧရိယာအစသည် ရန်ကုန်မြို့နှင့်မိုင် ၂၀၀ ကျော်ကွာဝေးသည့်အပြင် လေ့ကျင့်ခန်းရေပြင်ဧရိယာ၏ အရှေ့-အနောက်၊ တောင်-မြောက် သတ်မှတ်ချက်သည် မိုင် ၅၀ ကျော်ရှိသည်။
ယင်းစစ်ရေးလေ့ကျင့်ခန်းသည် လက်နက်စနစ်များ လေ့ကျင့်ပစ်ခတ်ခြင်းသီးသန့်မဟုတ်ပဲ အခြားသော ရေတပ်ဆိုင်ရာ လေ့ကျင့်မှုများစွာ ပါဝင်သည်ဟုလည်း တပ်မတော် (ရေ) က ဖော်ပြသည်။ ရေပြင်ပစ် လက်နက်များသာ အများဆုံးဖြစ်ပြီး လက်နက်များ၏ထိရောက်မှုမှာ ပစ်မှတ်အရွယ်အစား / အမျိုးအစားနှင့် ညီမျှသောထိရောက်မှုသာရှိပြီး ထိရောက်မှု အကျယ်နှင့်အနက်မှာလည်း လေ့ကျင့်ခန်းဧရိယာအတွင်းရှိ ပစ်မှတ်သတ်မှတ်ထားသော ရေပြင်တွင်သာ အကျိုး သက်ရောက်မှုရှိပါသည်။ ထို့ပြင် အသံနှင့်တုန်ခါမှုကိုလည်း ပစ်မှတ်ရှိရာနေရာတွင်သာ ခံစားသိရှိနိုင်မည်ဖြစ်သည်။
သတ်မှတ်ဧရိယာဖော်ပြ၍ စစ်ရေယာဉ်တပ်ပေါင်းစု ပင်လယ်ပြင်စစ်ဆင်မှုလေ့ကျင့်ခန်း ဆောင်ရွက်မည်ကို အပြည်ပြည်ဆိုင်ရာရေကြောင်းအဖွဲ့အစည်းများ၊ သက်ဆိုင်ရာ စစ်သံရုံးများ၊ ပြည်တွင်းသတင်းဌာနများမှ ကြိုတင် သတင်းထုတ်ပြန် အကြောင်းကြားခဲ့ပြီး ဖြစ်သော်လည်း၊ ဖေဖော်ဝါရီ ၂၅ ရက်နေ့ ညနေပိုင်းက လေ့ကျင့်မည့်နေရာသို့ အမျိုးအစားစိစစ်ဆဲ မြန်နှုန်းမြင့် လေယာဉ် ၃ စီး ဝင်ရောက်ပျံသန်းခဲ့သည်ဟု တပ်မတော် ကာကွယ်ရေး ဦးစီးချုပ်ရုံးက သတင်းထုတ်ပြန်ထားသည်။
ကိုကိုးကျွန်း၌ တပ်မတော် ဆေးရုံရေယာဉ် (သံလွင်) က ကျန်းမာရေးကိစ္စ ဆောင်ရွက်နေ
By မဇ္ဈိမ 
ဖေဖော်ဝါရီလ ၂၇ ရက် ။            ။ ကိုကိုးကျွန်းဒေသခံများအား တပ်မတော်ပိုင် ဆေးရုံရေယာဉ် (သံလွင်) က ကျန်းမာရေးစောင့်ရှောက်မှုလုပ်ငန်းများကို ဖေဖော်ဝါရီ ၂၅ မှစ၍   ဆောင်ရွက်ပေးနေကြောင်း သိရသည်။
ဖေဖော်ဝါရီလ ၂၆ အထိ သွားဖွားမီးယပ်၊ အရိုး၊ နား-နှာခေါင်း-လည်ချောင်းရောဂါ၊ ခွဲစိတ်ရောဂါ၊ ကလေးရောဂါ၊ မျက်စိ ရောဂါနှင့် သွားရောဂါ ဝေဒနာရှင် ဒေသခံ ၂၈၇ ဦးအား ကုသပေးပြီးဖြစ်သည်ဟု တပ်မတော်မှ ထုတ်ပြန်သည်။ ယင်း ဆေးရုံရေယာဉ်ပေါ်၌ လူနာ ၁၈ ဦးကိုလည်း တက်ရောက်ကုသနေသည်ဟုလည်းဆိုသည်။
ဆေးရုံရေယာဉ် (သံလွင်) ပေါ်တွင် တပ်မတော်နယ်လှည့်ဆေးကုသရေးအဖွဲ့မှ ပါရဂူများ၊ ဆေးမှူးများနှင့် သူနာပြု စစ်သည်များ လိုက်ပါလာပြီး ခုတင် ၂၅ လုံးဆံ့ ဆင့်မြင့်ဆေးရုံတစ်ခုနှင့် ညီမျှသည့် CT Scan Room၊ Operation Theatre၊ Major operation Theatre Eye တို့ပြင်၊ လူနာဆောင်၊ မေ့ဆေးစက်၊ အသက်ရှုအားကူစက်များပါဝင်သည့် အထူးကျပ်မတ်ကုသဆောင်လည်းပါဝင်သည်။
ထို့ပြင် တယ်လီဗေးရှင်းဓာတ်မှန်ရိုက်စက်၊ သွေးအတွင်းရောဂါရှာဖွေရေးစက်များ၊ မျက်စိ-နား-နှာခေါင်း စမ်းသပ်စက်များ၊ အောက်စီဂျင်ထုတ်လုပ်သော အထိုင်စက်နှင့်   ဆေးရုံသုံးစွန့်ပစ်ပစ္စည်းများ ဖျက်စီးရန် စက်များ၊ သားဖွားခန်း တစ်ခန်း၊ ခေတ်မီဓာတ်ခွဲခန်းများနှင့် ဓာတ်လှေကားစနစ်များလည်း တပ်ဆင်ထားကြောင်း သိရသည်။
ယင်းဆေးရုံရေယာဉ်သည် ဖေဖော်ဝါရီ ၂၄ ရက်တွင် ကိုကိုးကျွန်းသို့ရောက်ရှိခဲ့ခြင်းဖြစ်ပြီး တပ်မတော်ကာကွယ်ရေး ဦးစီးချုပ် မရောက်မီ ကြိုတင်ရောက်ရှိကုသပေးနေခြင်းဖြစ်သည်။
ရန်ကုန်မြို့မှ ၂၄၂ မိုင်ကွာဝေးသည့် ကိုကိုးကျွန်းရှိ တပ်မတော်က ဆောင်ရွက်ပေးနေသော ဒေသဖွံ့ဖြိုးရေးလုပ်ငန်းများကို စစ်ဆေးရန် တပ်မတော်ကာကွယ်ရေးဦးစီးချုပ်သည် ဖေဖော်ဝါရီ ၂၆ နေ့က ရောက်ရှိသွားခဲ့သည်။
ဖေဖော်ဝါရီ ၂၆ နံနက်တွင် တပ်မတော်ကာကွယ်ရေးဦးစီးချုပ် ဗိုလ်ချုပ်မှူးကြီး မင်းအောင်လှိုင်နှင့် အဖွဲ့သည် ကိုကိုးကျွန်း လေယာဉ်ကွင်း လေယာဉ်ပြေးလမ်း တိုးချဲ့ရေး၊ လမ်းဘေးဝဲ-ယာ   ရေနုတ်မြောင်းဖောက်လုပ်မှုနှင့် သွပ်ဆူးကြိုးကာရံမှု အခြေအနေ၊ ကျွန်းမြေများကို ပင်လယ်ဒီရေ တိုက်စားမှုမှ ကာကွယ်ရန် မြေထိန်းနံရံ တည်ဆောက်ခြင်းနှင့် ကိုကိုးကျွန်း မီတာ ၁ဝဝ သင်္ဘောဆိပ် တည်ဆောက်ခြင်းလုပ်ငန်းတို့ကိုလည်း စစ်ဆေးကြသည်။
နိုင်ငံရေးနှင့် စီးပွားရေးကိစ္စမှလွဲ၍ အခြားမည်သည့်ကန့်သတ်ချက်မျှမထားဘဲ ကိုကိုးကျွန်းနေ တပ်မတော်သား မိသားစုဝင်များ၊ ဒေသခံများနှင့် ဌာနဆိုင်ရာအဖွဲ့အစည်းများကို စီးနင်းသွားလာနိုင်ရန် တပ်မတော် လေယာဉ် ပြေးဆွဲနေသည်မှာ ၂၀၁၄ ခုမှစ၍ ၂၀၁၆ နှစ်ဆန်းအထိ ၅၂ ကြိမ် ရှိခဲ့ပြီဟု သိရသည်။
"လေကြောင်းအပြင် တပ်မတော်ရေယာဉ်များဖြင့်လည်း ""အခေါက်ပေါင်းများစွာ"" သယ်ယူပို့ဆောင်ပေးခဲ့သည်ဟုလည်း ဗိုလ်ချုပ်မှူးကြီးက ကိုကိုးကျွန်းရှိ တပ်မတော် (ရေ) တပ်စခန်းမှ အရာရှိ၊ စစ်သည်များကို ပြောကြားခဲ့သည်။"
ဗိုလ်ချုပ်မှူးကြီးနှင့်အတူ ဇနီးဖြစ်သူ ဒေါ်ကြူကြူလှ၊ ညှိနှိုင်းကွပ်ကဲရေးမှူး (ကြည်း၊ ရေ၊ လေ) ပူးတွဲတာဝန် ကာကွယ်ရေးဦးစီးချုပ် (လေ) ဗိုလ်ချုပ်ကြီး ခင်အောင်မြင့်၊ ကာကွယ်ရေးဦးစီးချုပ် (ရေ) ဒုတိယဗိုလ်ချုပ်ကြီး တင်အောင်စန်း၊ ကာကွယ်ရေးဦးစီးချုပ်ရုံးမှ တပ်မတော်အရာရှိကြီးများ၊ ရန်ကုန်တိုင်းစစ်ဌာနချုပ်တိုင်းမှူး၊ အနောက်တောင်တိုင်းစစ်ဌာနချုပ်တိုင်းမှူးတို့လည်း အဖွဲ့ဝင်များအဖြစ် အတူလိုက်ပါကြသည်။
ကိုကိုးကျွန်းတွင် အဆင့်မြင့် ပင်လယ်သွား တပ်မတော် ဆေးရုံသင်္ဘော (သံလွင်) ဖြင့် ဆေးဝါးကုသမှုများ ဆောင်ရွက် ပေးသည်မှာ ပထမဆုံး ခရီးစဉ်ဖြစ်သည်ဟု သိရသည်။
ရွှေပြည်သာတွင် ဂတ်စ်ပိုက်လိုင်းပေါက်ကာ မီးလောင်မှုကြောင့် လ္ဘက်ရည်ဆိုင် နှင့် ဂိုဒေါင်မီးလောင်
By မျိုးသူအောင် 
ရန်ကုန်၊ ဖေဖော်ဝါရီ ၂၇ ။              ။ ရွှေပြည်သာမြို့နယ် အမှတ် ၄ လမ်းမကြီး အုပ်ဖိုကျေးရွာအုပ်စု ဘိုရှည်ကုန်းကျေးရွာ ၈/၁ ညောင်ပင်သာ လမ်းထိပ် သံဖြူဆိုင်မှတ်တိုင်အနီးတွင် ဖေဖော်ဝါရီ ၂၇ ရက် ညနေ ၅နာရီ မိနစ် ၄၀ အချိန်က ဂတ်(စ်)ပိုက်လိုင်းပေါက်၍ ဘေးအိမ်များသို့ မီးကူးပြီး မီးလောင်မှုဖြစ်ပွားခဲ့သည်။
ယင်းမီးလောင်ကျွမ်းမှုကြောင့် အနီးရှိ ရွှေစည်ကဖီးဆိုင်နှင့် ဂိုဒေါင်တစ်လုံး မီးကူးဆက်လောင်ကျွမ်းခံခဲ့ရသည်။
ယင်းမီးလောင်မှုအား မြန်မာနိုင်ငံမီးသတ်တပ်ဖွဲ့မှ Level 3 သတ်မှတ်ခဲ့ပြီး ၆း၂၀မိနစ်တွင် မီးငြိမ်းသတ်နိုင်ခဲ့ကြောင်း သိရသည်။
မီးလောင်းကျွမ်းရာသို့ မီးငြိမ်းသတ်ယဉ် ၃၆စီး ရေသယ်ယဉ် ၈စီး အုပ်ချုပ်မှုယဉ် ၇စီး အထောက်အကုပြုယဉ် ၄စီးတို့ဖြင့် သနဓေမီးသတ် ၃၂၅ဦး အရံမီးသတ် ၁၁၀ဦး ရောက်ရှိ မီးငြှိမ်းသတ်ခဲ့ကြောင်း သိရသည်။
"""ဆက်ထားတဲ့ ပိုက်လိုင်းက ဆွေးပြီးထပေါက်တာပါ။ အပေါ်က ဂတ်စ်ပိုက်လိုင်းကူးပြီးလောင်တာကနေ ဘေးက ဆိုင်နဲ့ ဂိုဒေါင်ကိုကူးလောင်တာပါ"" ဟု ရွှေပြည်သာမြို့နယ် မီးသတ်တပ်ဖွဲ့မှ တာဝန်ရှိသူတစ်ဦးကပြောသည်။"
ထားဝယ်ရေနက်ဆိပ်ကမ်းလမ်း အူတိုင်စောင်းနေသည်ကို ဂျပန်က တိုင်းတာတွေ့ရှိ၍ ဖောက်လုပ်ရေး နှောင့်နှေး
By ဘန်ကောက်ပို့စ် 
ထားဝယ်ရေနက်ဆိပ်ကမ်းမှ ထိုင်းနိုင်ငံ ကန်ချန်နာဘူရီသို့ ဖောက်လုပ်သွယ်တန်းသည့် လမ်းတည်ဆောက်ရေးတွင် ဂျပန်က လာရောက်တိုင်းတာရာ လမ်းပိုင်း ခုနစ်ပိုင်းတစ်လျှောက် ၁၅ ဒီဂရီစောင်းနေ၍ လော်ရီကုန်တင်ကားကြီးများအတွက် ဘေးကင်းနိုင်မည်မဟုတ်ရာ လမ်းဖောက်လုပ်ရေး ကြန့်ကြာမှုရှိဦးမည်ဖြစ်သည်။
ထားဝယ်ရေနက်ဆိပ်ကမ်းမှ ကန်ချန်နာဘူရီရှိ ဘန်ပူနမ်ရွန်သို့ ဖောက်လုပ်သွယ်တန်းသော ၁၃၈ ကီလိုမီတာလမ်း တည်ဆောက်ရေးကို အချိန်နောက်ဆုတ်ရလိမ့်မည်ဖြစ်ကြောင်း ထိုင်းသယ်ယူပို့ဆောင်ရေးဝန်ကြီး အက်ခဟွမ်က ဖေဖော်ဝါရီ ၂၆ ရက်က ပြောခဲ့သည်။
ယင်းလမ်းစီမံကိန်းအား မတ်လတွင် စတင်ရန် ရှိသည်။
ယခုကဲ့သို့ လမ်းဖောက်လုပ်ရေး ကြန့်ကြာမှု ကြုံရခြင်းသည် ဂျပန်အပြည်ပြည်ဆိုင်ရာကော်ပိုရေးရှင်းအေဂျင်စီ JICA က ကွင်းဆင်းစစ်ဆေးခြင်းအရ လမ်းအူကြောင်း စောင်းနေခြင်းကို တိုင်းတာပေးခဲ့ခြင်းဖြစ်သည်။
အီတလီ-ထိုင်းဖွံ့ဖြိုးမှုအေဂျင်စီ ITD ဒီဇိုင်းထုတ်ထားသည့် လမ်းအူကြောင်းတွင် နှစ်လမ်းသွား လမ်းကျဉ်းတစ်လျှောက် ၁၅ ဒီဂရီစောင်းနေခြင်းကို JICA က တိုင်းတာတွေ့ရှိခြင်းဖြစ်သည်။
JICA ၏ အကြံပေးချက်အရ ယင်းလမ်းမကြီး၏ ၂၀ ရာခိုင်နှုန်းကို တောင်များကိုဖောက်လုပ်ပြီး ၈၀ ရာခိုင်နှုန်းက လွင်ပြင်ပိုင်းကို ဖောက်လုပ်ရလိမ့်မည်ဟု ဆိုသည်။
လမ်းကြောင်းစောင်းနေခြင်းအား ဖြေရှင်းရန်အတွက် တောင်များကို ဖောက်ကာ ဥမင်ခုနစ်ခု တည်ဆောက်ဖောက်လုပ်သင့်သည်ဟု ယင်းအေဂျင်စီက အဆိုပြုထားသည်။
မင်းလှ ခံတပ်ကြီး ရေတိုက်စားမှုခံနိုင်သည့် သက်တမ်းရင့် လက်ပံ့ပင် သင်းသတ်ခံရပြီး ထုံးဖြူသုတ်ထား
By ဒေါင်းလူ၊ တင်ရွှေ 
မင်းလှ၊ ဖေဖော်ဝါရီ   ၂၈ ။            ။ မကွေးတိုင်း၊ သရက်ခရိုင်၊ မင်းလှမြို့နယ်၌ နယ်ချဲ့အင်္ဂလိပ်ကိုတော်လှန်ခဲ့ရာတွင် အထူးထင်ရှားခဲ့သော သမိုင်းဝင် မင်းလှခံတပ်ကြီး၏   နှစ်စဉ်မြစ်ရေတိုက်စားမှုဒဏ်ကို  ကြံ့ကြံ့ခံအကာအကွယ်ပေးခဲ့သည့် သက်တမ်းရင့် လက်ပံပင်ကြီးသည် ဖေဖော်ဝါရီလအတွင်းက စနစ်တကျ မီးရှို့သင်းသတ်ခြင်းခံခဲ့ရပြီး၊ ယခုအခါ သင်းသတ်ထားသည့် ဒဏ်ရာကို ရွှံ့စေးများဖြင့်ဖို့၍ ထုံးဖြူသုတ်ထားကြောင်း သရက်ခရိုင်၊မင်းလှမြို့ဒေသခံများ၏ ပြောပြချက်အရ သိရသည်။
ဧရာဝတီမြစ်ကမ်းထိပ်တွင် တည်ရှိသော မင်းလှခံတပ်ကြီးသည် နှစ်စဉ်မြစ်ရေတိုက်စားမှုကို ခံစားနေရပြီး၊ ရေတိုက်စားမှုကို အကာအကွယ်ပေးခဲ့သော ခံတပ်၏ အရှေ့ဘက်မျက်နှာစာမှ လက်ပံပင်ကြီး၏ အောက်ခြေပတ်လည်ကို ခုတ်ထစ်ကာ မီးမြိုက်ခဲ့သည်ကို ယခုလအတွင်း တွေ့ခဲ့ရသည်ဟု မင်းလှမြို့ဒေသခံ ဒေါက်တာ ရဲထွန်းဇော်က မဇ္ဈိမသို့ ပြောကြားသည်။
"""မင်းလှခံတပ်ကြီးအတွက် အဖိုးမဖြတ်နိုင်တဲ့ ဆုံးရှုံးမှုတစ်ရပ်ဖြစ်ပါတယ်။ မကွေးတိုင်းအတွင်း ရေကြီးစဉ်တုန်းကလည်း ဒီအပင်ကြီးရှိနေလို့ အတော်သက်သာခဲ့တယ်။ လာမယ့် မိုးရာသီမှာ မြစ်ကမ်းပါးရေတိုက်စားတဲ့အခါ ကုပ်တွယ်ပေးထားမယ့် အပင်ကြီးမရှိတော့တဲ့အတွက် မင်းလှခံတပ်ကြီးရဲ့ အရှေ့ဘက်နဲ့မြောက်ဘက် အစိပ်အပိုင်း တစ်ချို့ မြစ်ထဲကို ပြိုကျသွားမှာ စိုးရိမ်ရတယ်။"" ဟု ၎င်းက ပြောသည်။"
"""ဖေဖော်ဝါရီ(၂၅)ရက်နေ့မှာ မကွေးတိုင်းဝန်ကြီးချုပ်လာမယ်ကြားတော့ သင်းသတ်ထားတဲ့ လက်ပံပင်ကြီးကို ရွှံ့စေးတွေ ဖို့ပြီး၊လူတစ်ရပ်လောက် ထုံးဖြူတွေသုတ်ထားတယ်။ အဝေးကကြည့်ရင် ဘာမှမသိသာဘူးပေါ့။ သင်းသတ်ခံထားရတဲ့အပင်ကြီးကတော့ တဖြည်းဖြည်းသေဖို့ပဲ ရှိတယ်။ ပြန်မရှင်နိုင်တော့ဘူး။ သင်းသတ်ပြီးမှ လူမရိပ်မိအောင် စနစ်တကျပုံဖျက်ခဲ့တဲ့သူတွေကို အမြန်ဆုံးဖော်ထုတ်အရေးယူသင့်တယ်။"" ဟု ဒေါက်တာရဲထွန်းဇော်က ဆိုသည်။"
"မင်းလှမြို့နယ်၊ သစ်တောဦးစီးဋ္ဌာနမှ မြို့နယ်ဦးစီးမှူး ဦးဇော်လှိုင်ဆွေက ""ရှေးဟောင်းသုတေသနက ထိန်းသိမ်းထားတဲ့နေရာဆိုတော့ ကျွန်တော်တို့မှာ စီမံခန့်ခွဲပိုင်ခွင့်မရှိဘူး။ ကျွန်တော်တို့ဋ္ဌာနကို လက်ပံပင်သင်းသတ်တဲ့ကိစ္စကို အသိပေးအကြောင်းကြားခဲ့တာ လုံးဝ မရှိဘူး။ ဒေါက်တာရဲထွန်းဇော် ပြောမှ သိရတာ။ သင်းသတ်ခံရတဲ့ လက်ပံပင်ကြီး ပြန်ရှင်နိုင်သလားဆိုတာ ဝန်ထမ်းတွေကို ကွင်းဆင်းစစ်ဆေးခိုင်းထားပါတယ်။ သူတို့ ဘာကြောင့် ဒီလိုလုပ်သလဲဆိုတာတော့ မသိပါဘူး။ ရပ်ကွက်နေထိုင်သူတွေကတော့ ခုတ်ရဲမယ်မထင်ဘူး။ မြို့ရဲ့အလှအပကို ဖျက်ဆီးခဲ့တဲ့အတွက် သက်ဆိုင်ရာဋ္ဌာနတွေနဲ့ ညှိနှိုင်းတင်ပြပြီး တရားခံဖော်ထုတ် တရားစွဲဆိုသွားမယ်။"" ဟု ပြောပြသည်။"
"ယင်းကိစ္စနှင့်ပတ်သက်၍ မကွေးတိုင်းရှေးဟောင်းသုတေသနဋ္ဌာနသို့ မဇ္ဈိမက ဆက်သွယ်မေးမြန်းရာ  ""သစ်ပင်ကြီး သင်းသတ်ခဲ့တဲ့ကိစ္စကို ကျွန်တော်တို့ ညွှန်ကြားခဲ့တာ မဟုတ်ပါဘူး။ သစ်ပင်တွေ မခုတ်ဖို့တောင် ကျွန်တော်က သတိပေးခဲ့ပါသေးတယ်။ အဲဒါက ခံတပ်က တာဝန်ခံဒုဦးစီးမှူးက မသိလို့ လုပ်ခဲ့တာ။ သူ့ကို သတိပေးအရေးယူ ဆောင်ရွက်ထားပါတယ်။ ရွှံ့စေးတွေ၊ ထုံးတွေ လုပ်တယ်ဆိုတာ အပင်သင်းသတ်ထားတာကို အပင်မသေနိုင်အောင် ပြန်လုပ်တဲ့သဘောနဲ့တူပါတယ်။ "" ဟု တိုင်းလက်ထောက်ညွှန်ကြားရေးမှူး ဦးစောလွင်က ပြောကြားသည်။"
၁၈၈၅)ခုနှစ် နိုဝင်ဘာလ(၁၇)ရက်နေ့တွင် အင်္ဂလိပ်စစ်တပ်က ဗိုလ်မှူးကြီး ဆန်ဖို့ဒ် ဦးဆောင်သည့်အဖွဲ့က မိုင်းခွဲ ဖျက်ဆီးခဲ့သည့်အတွက် မင်းလှခံတပ်ကြီး၏ အရှေ့ဘက်က နံရံ ပျက်စီးခဲ့သည်။ ထို့ကြောင့် ရေတိုက်စားမှုလျော့နည်း စေရန် ထုထည်ကြီးမားသည့် ရေထိန်းကာတာကြီးများနှင့် သဘာဝအကာအကွယ်ဖြစ်သည့် သစ်ပင်ကြီးများလည်း ရှိရန်လိုအပ်ကြောင်း ဒေသခံများကပြောသည်။
ရှုခင်းသာက Yangon Waterboom ဖွင့်ပြီ
By ပန်းမြတ်ဇော် 
ရန်ကုန်၊ ဖေဖော်ဝါရီ ၂၈ ။         ။ ရန်ကုန်မြို့ ရှုခင်းသာပန်းခြံတွင် Yangon Waterboom ခေတ်မီကစားကွင်းကို ဖွင့်ပွဲကို  ဖေဖော်ဝါရီ ၂၈ရက်က ပြုလုပ်ခဲ့သည်။
ကစားကွင်းကိုမူ မတ်လ ၂ရက်နေ့မှ စပြီး အများပြည်သူအတွက် စတင်ဖွင့်လှစ်မည်ဖြစ်ပြီး ဖွင့်ပွဲတွင် ရန်ကုန်တိုင်း ဝန်ကြီးချုပ် ဦးမြင့်ဆွေကိုယ်တိုင် တက်ရောက်ဖွင့်လှစ်ခဲ့သည်။
သာကေတမြို့နယ်တွင် တည်ရှိသည့် ၄ ဒသမ ၅ ဧကျယ်ဝန်းသော Yangon Waterboom အတွင်း ကစားနည်း ၂၀ကျော်ရှိပြီး တနင်္လာမှ သောကြာ ရုံးဖွင့်ရက်များတွင် ဝင်ကြေး လူကြီး ကျပ် နှစ်သောင်း၊ ကလေး ကျပ်တစ်သောင်းခွဲ သတ်မှတ်ထားပြီး စနေ၊ တနင်္ဂနွေ ပိတ်ရက်များတွင်မူ လူကြီး နှစ်သောင်းခွဲ၊ ကလေး နှစ်သောင်းကျပ် သတ်မှတ်ထားသည်။ ကစားကွင်းကို နေ့စဉ် နံနက် ၉နာရီမှ ည ၈နာရီထိ ဖွင့်လှစ်ထားမည်ဖြစ်သည်။
ကစားကွင်းအတွင်း ရေဆော့ပြီး နားနေနိုင်ရန် ဘန်ဂလိုလေးများ တည်ဆောက်ပေးထားပြီး အခကြေးငွေဖြင့် နားနေနိုင်သည်ဟု သိရသည်။ ကစားကွင်းအတွင်း Jacket တစ်ခုသာ အခမဲ့ပေးထားပြီး အခြား အဝတ်အထည်များ အသုံးပြုမည်ဆိုပါက အခကြေးငွေ ကောက်ခံမည်ဖြစ်သည်။
ယင်းအပြင် ပြင်ပတွင် သတင်းထွက်နေသည့် ဝင်ကြေးပေးပြီးပါက အစားအစာများ ဘူဖေးလ် စားသုံးနိုင်သည့် သတင်းမှာလည်း မမှန်ကန်ကြောင်း သတင်းစာရှင်းလင်းပွဲမှ သိရသည်။
အယ်လ်နီညိုအန္တရာယ်ကျရောက်ပါက ကူညီစောင့်ရှောက်မှုပေးနိုင်ရန် လိုအပ်က သင်တန်းများ ဖွင့်ပေးမည်
By အောင်ကိုဦး 
မန္တလေး၊ ဖေဖော်ဝါရီ ၂၈ ။        ။ မန္တလေးတိုင်းဒေသကြီး၊ အယ်လ်နီညိုကျရောက်လာပါက ကူညီစောင့်ရှောက်မှုများ ပေးနိုင်ရန်နှင့် ကျန်းမာရေးစောင့်ရှောက်မှုများ ပြုလုပ်နိုင်ရန်အတွက် လူမှုကူညီရေးအသင်းများမှ လိုအပ်ပါက သင်တန်းများ ဖွင့်လှစ်ပေးသွားမည်ဟု မန္တလေးတိုင်းဒေသကြီး အစိုးရအဖွဲ့၊ လူမှုရေးဝန်ကြီး ဒေါက်တာဝင်းလှိုင်က ပြောသည်။
"""သင်တန်းပေးဖို့ လိုအပ်တဲ့အသင်းတွေအနေနဲ့ ကျွန်တော်တို့ကိုဆက်သွယ်လာရင် သင်တန်းဖွင့်ဖို့စီစဉ်ပေးသွားမယ်။ဒီလိုသင်တန်းတွေ လုပ်ပေးရတယ်ဆိုတာက တစ်ချို့အသင်းတွေ အတွေ့ကြုံမရှိကြသေး။ တစ်ချို့အသင်းတွေက အတွေ့အကြုံရှိတယ်။ ကျရောက်လာတယ်။ ဖြစ်လာတယ်ဆိုရင် ချက်ခြင်းကူညီပေးနိုင်အောင်လို့ သင်တန်းဖွင့်ပေးဖို့စီစဉ်တာပါ။""ဟု ဒေါက်တာဝင်းလှိုင် ကပြောသည်။"
အယ်လ်နီညိုဒဏ်ခံစားလာရပါက အစိုးရအဖွဲ့တစ်ခုတည်း အနေဖြင့် ပြည့်စုံစွာ ဆောင်ရွက်နိုင်ခြင်းမရှိခြင်းကြောင့် လူမှုရေးအသင်းများဖြင့် ပူးပေါင်ဆောင်ရွက်သွားမည်ဟု ဒေါက်တာဝင်းလှိုင်ကဆိုသည်။
မျိုးစောင့်ဥပဒေ ၄ခုအပြင် လူ့အခွင့်အရေးနှင့်မကိုက်ညီသည့်ဥပဒေများ ဖျက်ဖို့တိုက်တွန်း
By ဟိန်းကိုစိုး 
ရန်ကုန်၊ ဖေဖော်ဝါရီ ၂၈ ။ ။ ဦးသိန်းစိန်အစိုးရ တာဝန်ယူချိန်အတွင်း ပြဋ္ဌာန်းထားခဲ့သည့် မျိုးစောင့်ဥပဒေ ၄ခုကို ပယ်ဖျက်သင့်သည်ဟု လွတ်လပ်စွာကိုးကွယ်မှုအစီရင်ခံစာဖြင့် ညီမျှခြင်းမြန်မာက အစိုးရသစ်ကို ဖေဖော်ဝါရီ ၂၈ရက်တွင် အကြံပြု တိုက်တွန်းသည်။
"""ကျွန်တော်တို့အနေနဲ့ မျိုးစောင့်ဥပဒေ ၄ ခုလုံးကလုံးဝပယ်ဖျက်သင့်တယ်လို့ထင်တယ်။ အဲဒီအပြင် ပုဒ်မ ၁၈၊ ၁၉လို ပုဒ်မတွေ၊ သတင်းမီဒီယာဥပဒေ၊ အသင်းအဖွဲ့ဥပဒေထဲက အချက်အချို့ အဲလိုဟာတွေကို ပြင်ဆင်၊ ပယ်ဖျက်ဖို့ အကြံပြုထားတယ်။"" ဟု ညီမျှခြင်းမြန်မာ ဒါရိုက်တာ ဦးအောင်မျိုးမင်းက မဇ္ဈိမကိုပြောသည်။"
ညီမျှခြင်းမြန်မာ၏ ဖေဖော်ဝါရီ ၂၈ရက်၊ နေ့လည် ၁နာရီ၊ ရန်ကုန်မြို့ ဗိုလ်တစ်ထောင်ဘုရားလမ်းနှင့် အနော်ရထာလမ်းထောင့်ရှိ Orchid ဟိုတယ်တွင် ပြုလုပ်သည့် မြန်မာနိုင်ငံအတွင်း လွတ်လပ်စွာ ကိုးကွယ်ယုံကြည်ခွင့် အခြေအနေ သုံးသပ်ချက်စာတမ်း ထုတ်ပြန်ရှင်းလင်းပွဲတွင် မဇ္ဈိမကို ပြောသည်။
၂၀၁၅ခုနှစ်ရွေးကောက်ပွဲအနိုင်ရ အမျိုးသားဒီမိုကရေစီအဖွဲ့ချုပ်ကလည်း အစိုးရဖွဲ့နိုင်ရေးအတွက် ပါတီတွင်း ပြင်ဆင်မှုများ ပြုလုပ်နေပြီး ဒုတိယအကြိမ်လွှတ်တော်များကို တာဝန်လွှဲပြောင်းယူကာ ကျင်းပနေသည်။
ဒုတိယအကြိမ် ပြန်လည်ကျင်းပခဲ့သည့် ပြည်သူ့လွှတ်တော်တွင် လွှတ်တော်ဥက္ကဋ္ဌ ဦးဝင်းမြင့်က ဒီမိုကရေစီ၊ လူ့အခွင့်အရေးနှင့် မကိုက်ညီသည့် ဥပဒေများကို ပယ်ဖျက်ခြင်းနှင့် ပြဋ္ဌာန်းပြီးဥပဒေများကိုလည်း ပယ်ဖျက်သွားမည်ဟု ဖေဖော်ဝါရီ ၁ရက်တွင် လွှတ်တော်ဥက္ကဋ္ဌအဖြစ် ရွေးချယ်ခံရပြီးသည်နှင့် တစ်ပြိုင်နက် ကတိပြု ပြောဆိုထားသည်။
ယင်းဥပဒေများပြင်ဆင်နိုင်ရေးအတွက် လက်ရှိလွှတ်တော်သစ်၊ တရားစီရင်ရေးမဏ္ဍိုင်နှင့် မြန်မာ့အမျိုးသား လူ့အခွင့်အရေးကော်မရှင်တို့ကို တောင်းဆိုထားသည်။
"ဦးအောင်မျိုးမင်းက ""မျိုးစောင့်ဥပဒေ ၄ခုကတော့ အစိုးရသစ်အတွက် ထိရှလွယ်မယ်၊ ပြောင်းမယ်၊ ပြင်မယ် ဆိုရင် မ.ဘ.သ က အထိမခံဘူး၊ တပ်ကဖွဲ့စည်းပုံကိုအထိမခံသလို။ အဲဒါကိုဘယ်လိုအဆင့်တွေနဲ့ ကျော်ဖြတ်မလဲဆိုတာ အစိုးရသစ်က ပြင်ဆင်ဖို့လိုမယ်။"" ဟု ပြောသည်။"
"ညီမျှခြင်းမြန်မာက ယနေ့(ဖေဖော်ဝါရီ ၂၈ရက်တွင်) ထုတ်ပြန်သည့် အစီရင်ခံအတွက် အကြံပေးအဖြစ်လည်းဆောင်ရွက်သူ အာဆီယံ ဒေသအတွင်း လူ့အခွင့်အရေး မြှင့်တင်ရေး လှုပ်ရှားသူ ရောဘတ်ကလည်း ""လွတ်လပ်စွာကိုးကွယ်ခွင့်နှင့် လူ့အခွင့်အရေးအခြေအနေတွေက အားလုံးနီးပါးအတူတူပါပဲ စင်ကာပူက ထိပ်ဆုံးမှာဆိုရင် မြန်မာက အလယ်လည်းမဟုတ်၊ အောက်မှာလည်းမဟုတ်တဲ့အခြေအနေပဲ၊ အဲဒီလိုပဲ ကမ္ဘောဒီးယား၊ လာအိုတို့ အခြေအနေတွေနဲ့ မြန်မာကလည်း မတိမ်းမယိမ်းရှိနေသေးတယ်။"" ဟု မဇ္ဈိမကိုပြောသည်။"
မျိုးစောင့်ဥပဒေများ ပြည်သူ့ဆန္ဒရှိက ပြင်နိုင်၊ ပြောင်းနိုင်သည်ဟု မ.ဘ.သ နာယကအဖွဲ့ဝင် ဆရာတော် ဦးဓမ္မပီရက မဇ္ဈိမ ၂၀၁၅ခုနှစ်၊ အောက်တိုဘာ ၂ရက်သတင်းစာရှင်းလင်းပွဲတွင် မဇ္ဈိမကိုပြောထားသည်။
"""ဘုရားပြဌာန်းထားတဲ့ ဥပဒေတွေကလွဲရင် လူတွေလုပ်တဲ့ ဥပဒတွေက ပြည်သူ့ဆန္ဒရှိရင် ပြင်လို့ပြောင်း လို့ရတယ်။ ဒါပေမယ့် ပြည်သူအများစုက မပြင်ချင်ရင် အဲဒီခေတ် အဲဒီအခါမှာဆန္ဒပြကြမယ် တောင်းဆိုမယ်။ ရွေးကောက်ပွဲ နီးတဲ့အချိန်မှာ အနာဂတ်မှာ အလှမ်းကွာဝေးတဲ့ အရာတွေကို ဘုန်းဘုန်းတို့ မ.ဘ.သ အနေနဲ့ ဘာမှကြိုတင်ပြုပြင်မှုလည်းမရှိပါဘူး။"" ဟုလည်း မိန့်ထားသည်။"
ပလောင်တပ်လှုပ်ရှားနေသည့် အနီးတစ်ဝိုက် စစ်တပ်အင်အား တိုးချမှုကြောင့် ရင်ဆိုင်တိုက်ပွဲဖြစ်ဟုဆို
By ဖနိဒါ 
ချင်းမိုင်၊ ဖေဖော်ဝါရီ ၂၈ ။             ။ ပလောင်လွတ်မြောက်ရေးတပ်ဦး(PSLF) လက်အောက်ခံ တအာင်းအမျိုးသားလွတ်မြောက်ရေးတပ်ဦး(TNLA) လှုပ်ရှားနေသော နေရာအနီးတဝိုက်သို့ အစိုးရ စစ်တပ်က အင်အား ၃၀၀၀ခန့် တိုးမြှင့်မှုများရှိနေပြီး ဖေဖော်ဝါရီလ ၂၈ ရက်က ရင်ဆိုင်တိုက်ပွဲ ဖြစ်ပွားခဲ့သည်ဟု PSLFက ထုတ်ပြန်ထားသည်။
ယခုရက်ပိုင်းအတွင်း ရှမ်းပြည်နယ် နမ့်ဆန်၊ ကျောက်မဲ စသည့် မြို့နယ်များသို့ အစိုးရ စစ်တပ်ကား ၃၀၀ ခန့် စစ်အင်အား ၃၀၀၀ ခန့် ဖြည့်တင်းထား၍ ထိုးစစ်ဆင်လာပါက တိုက်ပွဲ ပိုမိုပြင်းထန်လာဖွယ်ရှိသည်ဟု TNLA ပြန်ကြားရေးတာဝန်ခံ မိုင်းအိုက်ကျော်က ပြောသည်။
“ဒီရက်ပိုင်းမှာ အစိုးရ စစ်တပ်ကားအစီးရေ သုံးရာနီးပါး ကျနော်တို့ဘက် တက်လာတယ်။ အကုန်လုံး ဖြန့်ကျက်ပြီးတော့ နေရာ ယူထားတယ်။ အင်အားက ၃၀၀၀ အထက်မှာ ရှိတယ်။ အစီးတစ်ရာနီးပါးက ကွမ်းလုံဘက်တက်သွားတယ်လို့ သိရတယ်။ ကျန်တဲ့ ကားတွေက ကျနော်တို့ဘက် တိုးထားတယ်။ ဒီအတိုင်းဆိုရင်တော့ အရင်ထက် ပိုပြီး ပြင်းထန်လာနိုင်တဲ့ အနေအထား ရှိတယ်”ဟု သူက မဇ္ဈိမကို ပြောသည်။
ရှမ်းပြည်နယ် နမ့်ဆန်၊ ကျောက်မဲ၊ မန်တုံ၊ နမ္မတူ၊ ကွတ်ခိုင်၊ မူဆယ်၊ နမ့်ခမ်း စသည့် မြိုနယ်များရှိ TNLA လှုပ်ရှားနေသော ဒေသများသို့ အစိုးရ တပ်များ တိုးမြင့်ဖြည့်တင်းထားသည်ဟု သူက ပြောသည်။
ဖေဖော်ဝါရီလ ၂၈ ရက် နံနက် ၈ နာရီခွဲမှ ၉ နာရီထိ မိနစ် ၃၀ခန့်ကြာ ရှမ်းပြည်နယ်မြောက်ပိုင်း နမ့်ဆန်မြို့နယ် တောင်သုံးဆယ်နှင့် ကွယ်ဟယ်ကျေးရွာအကြားတွင် အစိုးရ တပ်မ ၇၇ တပ်ဖွဲ့များ လှုပ်ရှားလာသဖြင့် TNLA တပ်နှင့် ရင်ဆိုင်တိုက်ပွဲ ဖြစ်ပွားခဲ့သည်ဟု မိုင်းအိုက်ကျော်က မဇ္ဈိမကို ပြောသည်။
“ဒီမနက်တိုက်ပွဲက နာရီဝက်ကျော်၊ မိနစ် ၄၀ လောက်ကြာဖြစ်တယ်။ အစိုးရ တပ်မ ၇၇ က ကျနော်တို့ လှုပ်ရှားနေတဲ့ နေရာဘက်ကို လမ်းခုလတ်မှာ တိုက်ပွဲဖြစ်တယ်၊ ၁၂ နာရီမှာလည်း နောက်တစ်ကြိမ်ထပ်ဖြစ်တယ်”ဟု သူက ပြောသည်။
ယင်းတိုက်ပွဲအတွင်း အစိုးရ စစ်တပ်ဘက်မှ ၅ ဦးထက်မနည်း ကျဆုံးမှု ရှိခဲ့သည်ဟု သူက ပြောသည်။ ထို့ပြင် မွန်းလွဲ ၁၂ နာရီတွင်လည်း တောင်သုံးဆယ်ကျေးရွာနှင့် မြိုင်ကျေးရွာကြားတွင်လည်း တိုက်ပွဲ ထပ်မံ ဖြစ်ပွားခဲ့သည်ဟု သိရသည်။
ယခုလအတွင်း အစိုးရ စစ်တပ်နှင့် TNLA တို့ တိုက်ပွဲ ၇ ကြိမ်ဖြစ်ပွားခဲ့ပြီး ရှမ်းပြည်ပြန်လည်ထူထောင်ရေးကောင်စီ/ ရှမ်းပြည် တပ်မတော်(RCSS/SSA)ကိုလည်း တိုက်ပွဲဖြစ်ပွားသည့် နေရာမှ ဆုတ်ခွာပေးရန် ပြောဆို၍ အစိုးရန် စစ်တပ်က အင်အားဖြည့်တင်းလာခြင်းသည် မှန်ကန်သည့် ဖြေရှင်းခြင်း မဟုတ်ကြောင်း မိုင်းအိုက်ကျော်က ပြောသည်။
“အာစီအက်စ်အက်စ်ကို နောက်ပြန်ဆုတ်ခိုင်းတယ်။ ဒါပေမဲ့ မဆုတ်သေးဘူး။ ဒီအတိုင်းပဲ ဆက်နေတယ်။ ကျနော် အထင်တာကတော့ သူတို့ တမင်တကာ လုပ်ကြံပြီးမှ ပြောတယ်လို့ပဲ ရှိမယ်။ အာစီအက်စ်အက်စ် ဒီဘက် ရောက် လာတဲ့ အထိလည်း သူတို့ အကူအညီတွေပါတယ်။ သူတို့ပို့ပေးတယ်။ တိုင်းရင်းသား အချင်းချင်း တိုက်ပွဲဖြစ်အောင်။ အဲဒါ အပြင်ကို အစိုးရတပ်က ထပ်မံ အင်အားဖြည့်ပြီးတော့ နယ်မြေရှင်းလင်းရေးတွေ လုပ်မယ်လို့ ပြောတယ်။ အဲဒါကတော့ မှန်ကန်တဲ့ ဖြေရှင်းတဲ့နည်းမဟုတ်ဘူး။ အခုထပ်မံ ထိုးစစ်တက်လာရင်တော့ တိုက်ပွဲက ဒီထက်ပိုပြီး ပြင်းထန်လာမယ်။ လူထုက ဒီထက်ပိုပြီး ဒုက္ခရောက်နိုင်တဲ့ အနေအထားမျိုးရှိတယ်”ဟု သူက ပြောသည်။
RCSS/SSA ကို လက်ရှိ TNLA နှင့် လက်ရှိ တိုက်ပွဲ ဖြစ်ပွားနေသော နေရာမှ ဆုတ်ခွာပေးရန် ဖေဖော်ဝါရီလ ၂၂ ရက်နှင့် ၂၃ ရက်များတွင်း ထိုင်းနိုင်ငံ ချင်းမိုင်မြို့တွင် ပြည်ထောင်စု ငြိမ်းချမ်းရေး ဖော်ဆောင်ရေးလုပ်ငန်းကော်မတီ(UPWC)မှ ဒုဗိုလ်ချုပ်ကြီး ခင်ဇော်ဦးက RCSS ဥက္ကဋ္ဌနှင့် တွေ့ဆုံစဉ် ပြောဆိုခဲ့သော်လည်း ယနေ့ တပ်ဆုတ်ခြင်းမရှိသေးသလို၊ လာရောက် ညှိနှိုင်းခြင်းလည်း မရှိသေးကြောင်း မိုင်းအိုက်ကျော်က ပြောသည်။
ဖေဖော်ဝါရီလ ၂၂ ရက်အထိ TNLA နှင့် RCSS/SSAတိုက်ပွဲ ဖြစ်ပွားခဲ့ခြင်းကြောင့် ကျောက်မဲမြို့နယ်နှင့် နမ့်ဆန်မြို့နယ်အတွင်း စစ်ပြေးဒုက္ခသည်များ ထောင်ချီ ထွက်ပြေးတိမ်းရှောင်နေရဆဲ ဖြစ်သည်။
ရှမ်းပြည်နယ်မြောက်ပိုင်း နမ့်ဆန်နှင့် ကျောက်မဲမြို့နယ်အတွင်း တပ်မတော်က ဖွဲ့စည်းပုံအခြေခံ ဥပဒေနှင့်အညီ ဒို့တာဝန် အရေးသုံးပါးနှင့် ပြည်သူလူထု၏ အသက်အိုးအိမ်စည်းစိတ်ကို ကာကွယ်စောင့်ရှောက်ရန်အတွက် တိုက်ပွဲများ ဖြစ်ပွားရာ ဒေသများသို့ ဝင်ရောက်လှုပ်ရှား ရှင်းလင်းလျက်ရှိသည်ဟု ဖေဖော်ဝါရီလ ၂၄ ရက်က နိုင်ငံပိုင် သတင်းစာတွင် ဖော်ပြထားသည်။
အခြေခံဥပဒေပါ သမ္မတအရည်အချင်းသတ်မှတ်ချက် ပုဒ်မ ၅၉ ဆက်လက်ရှိရေး ထောက်ခံပွဲ
By ထက်ထက် 
ရန်ကုန်၊ ဖေဖော်ဝါရီ ၂၈။ ။ အခြေခံဥပဒေပါ သမ္မတအရည်အချင်းသတ်မှတ်ချက်ဖြစ်သော ပုဒ်မ၅၉ပါအချက်များအား ပြင်ဆင်/ဆိုင်းငံ့မှုများ ပြုလုပ်လာပါက ကန့်ကွက်ရှုတ်ချသွားမည်ဖြစ်ကြောင်း ရန်ကုန်မြို့ ဗိုလ်စိန်မှန်ကွင်းတွင် ယနေ့ပြုလုပ်သော အမျိုးဘာသာ သာသနာ ကာကွယ်စောင့်ရှောက်လိုသူများ စုပေါင်းဆောင်ရွက်သည့် ဖွဲ့စည်းပုံအခြေခံဥပဒေဆိုင်ရာ အသိပညာပေးဟောပြောပွဲမှ သိရသည်။
“၅၉(စ)ကို ပြင်မယ်ဆိုရင် ကျွန်တော်တို့က တပ်မတော်ထဲကို Volunteer(စေတနာ့ဝန်ထမ်း) ပဲဝင်ရဝင်ရ၊ ပေါ်တာပဲဆွဲခံရခံရ စစ်တပ်နဲ့ပေါင်းမှာဖြစ်ကြောင်း ကြေညာရင်း နိဂုံးချုပ်ပါတယ်” ဟု မတူကွဲပြားရေးနှင့် ငြိမ်းချမ်းရေးပါတီ ဥက္ကဋ္ဌ ဦနေမျိုးဝေက ၎င်း၏ ဟောပြောချက်တွင် ထည့်သွင်းပြောကြားခဲ့သည်။
အဆိုပါဟောပြောပွဲတွင် အချက်၇ချက်ပါ ထုတ်ပြန်ချက်ကိုလည်း ထုတ်ပြန်ခဲ့ဲပြီး ဖွဲ့စည်းပုံအခြေခံဥပဒေပုဒ်မ ၅၉ကို ထောက်ခံသူများ တက်ရောက်ခဲ့သည်။
“ဒေါ်အောင်ဆန်းစုကြည်ကို နိုင်ငံတော်သမ္မတအဖြစ် အမျိုးသားဒီမိုကရေစီအဖွဲ့ချုပ်က အမတ်တွေက တင်မြှောက်ချင်တဲ့အခါ ကျတော့ (ပုဒ်မ)၅၉ အဓိက ညှိစွန်းနေတာက (စ) အဲ့ဒိပြဿနာတက်နေတယ်။ အဲ့ဒါကို ပြင်ဖို့ပြောင်းဖို့လုပ်ကြတယ်။ တပ်မတော်ရဲ့ ၂၅ရာခိုင်နှုန်းက ဆန့်ကျင်တယ်။ အမျိုးသားရေးသမားတွေကကော ဆန့်ကျင်တယ်။ တပ်မတော်နဲ့ အမျိုးသားရေးသမားတွေက တသားတည်းဖြစ်နေတာ မဟုတ်ဘူးလား” ဟု ဦးနေမျိုးဝေက ပြောသည်။
ထုတ်ပြန်ချက်တွင် အမျိုးဘာသာ သာသနာ ချစ်မြတ်နိုးသူများအနေဖြင့် နိုင်ငံ့ခေါင်းဆောင်အဖြစ် တာဝန်ထမ်းဆောင်မည့်သူသည် အခြားတိုင်းပြည်၏ သြဇာခံမဖြစ်စေရေးသည် အလွန်အရေးကြီးသည့်အတွက် ပုဒ်မ ၅၉ ပါ ပြဌာန်းချက်များကို ထိုခံယူချက်အတိုင်း ကာကွယ်စောင့်ရှောက်သွားမည်ဖြစ်ကြောင်း ဖော်ပြထားသည်။ ပြင်ဆင်လိုပါကလည်း သတ်မှတ်ထားသည့် ဖွဲ့စည်းပုံအခြေခံဥပဒေပါ နည်းလမ်းများအရသာ ပြင်ဆင်ရန်နှင့် ဥပဒေနှင့် မညီညွှတ်သော ပြင်ဆင်/ဆိုင်းငံ့ခြင်းများ ပြုလုပ်လာပါက အသက်ပေးကာကွယ် စောင့်ရှောက်သွားမည်ဟု အခိုင်အမာဆုံးဖြတ်ထားကြောင်းလည်း ပါရှိသည်။
“တိုင်းပြည်မှာ သြဇာခံတဲ့အစိုးရကို ခန့်လိုက်ပြီဆိုရင် စစ်တိုက်စရာမလိုဘဲနဲ့ အဲ့ဒိနိုင်ငံကို ကြိုက်သလိုချယ်လှယ်လို့ရတယ်။ အဲ့လိုသြဇာခံအစိုးရတွေ မဖြစ်အောင် ၅၉က ကာကွယ်ပေးတာပါခင်ဗျာ” ဟု အမျိုးဘာသာ သာသနာအရေးလှုပ်ရှားသူရှေ့နေ ဦးအေးပိုင်က သူ့ဟောပြောချက်တွင် ထည့်ပြောသွားသည်။
ပုဒ်မ ၅၉တွင် သမ္မတနှင့် ဒုတိယသမ္မတ ဖြစ်လာမည့်သူများအတွက် အရည်အချင်းသတ်မှတ်ချက်များကို ဖော်ပြထားပြီး ပုဒ်မခွဲ(၇)ခုပါဝင်သည်။ မြန်မာပြည်သူအများစုက သမ္မတဖြစ်လာရန်မျှော်လင့်နေသည့် အမျိုးသားဒီမိုကရေစီဥက္ကဋ္ဌ ဒေါ်အောင်ဆန်းစုကြည် အနေဖြင့် ပုဒ်မခွဲ(စ)ပါ အချက်ဖြစ်သော မိမိကိုယ်တိုင်(သို့မဟုတ်) မိမိ၏ မိဘတစ်ဦးဦး၊ ဇနီး၊ ခင်ပွန်း၊တရားဝင် သားသမီး၊ ထိုသားသမီးများ၏ ခင်ပွန်း၊ဇနီးတို့သည် အခြားနိုင်ငံအစိုးရ၏ သစ္စာခံသော၊ လက်အောက်ခံဖြစ်သော(သို့မဟုတ်) အခြားနိုင်ငံ၏ နိုင်ငံသားများခံစားရသော အခွင့်အရေး၊ အကျိုးကျေးဇူးများ ခံစားနိုင်သောသူ မဖြစ်စေရဆိုသော အချက်အရ သမ္မတ မဖြစ်နိုင်ဘဲ ဖြစ်နေသည်။
ရေနံချောင်းတွင် ဧရာဝတီမြစ်ကမ်းပါး ဆက်တိုက်ပြိုကာ ရွာလုံးကျွတ်နီးပါး ပြောင်းရွှေ့ရ
By ဒေါင်းလူ 
ရေနံချောင်း၊ ဖေဖော်ဝါရီ ၂၈ ။ ။ မကွေးတိုင်း၊ ရေနံချောင်းမြို့နယ် ကျမ်းကိုင်ကျွန်းကျေးရွာအုပ်စု၊ မိန်းမလှကျွန်းကျေးရွာတွင် ဧရာဝတီမြစ်ရေတိုက်စားပြီး ကမ်းပါး များ ပြိုကျနေမှုကြောင့် ရွာလုံးကျွတ်နီးပါး ပြောင်းရွှေ့နေကြရပြီး ယင်းကျေးရွာရှိဒေသခံများမှာ စားဝတ်နေရေးအခက်အခဲများ ရင်ဆိုင်နေရကြောင်း သိရသည်။
၂၀၁၂ ခုနှစ်က စတင်ပြီး မြစ်ကမ်းပါးပြိုင်သည့်ဒဏ်ကို ခံစားခဲ့ရပြီး ယမန်နှစ် ၂၀၁၅ ခုနှစ်ကစပြီး ပိုမိုဆိုးဝါးလာသည်ဟု ဒေသခံများက ပြောသည်။ ယမန်နှစ်က ရွာရှိ အိမ်ခြေ ထက်ဝက်နီးပါး ပြောင်းရွှေ့ခဲ့ရပြီး ယခု ဖေဖော်ဝါရီလတွင် ကမ်းပါးပြိုမှု ဆက်တိုက်ဖြစ်နေပြီး ပြောင်းရွှေ့မှုများ ရှိနေကြောင်းလည်း သိရသည်။
"""ဘုန်းတော်ကြီးကျောင်းအပါအဝင် ကျန်တဲ့နေအိမ်တွေလည်း ရွှေ့ပြောင်းနေရတယ်။ မြစ်ကမ်းပါးကို မပြိုကျအောင် တတ်နိုင်သမျှ နည်းလမ်းတွေနဲ့ ဝိုင်းဝန်းထိမ်းသိမ်းပြီး လုပ်ခဲ့တာပေါ့။ အခုကတော့ မရတော့ဘူး။ တစ်ရွာလုံးပြောင်းရတော့မှာ။ အဓိက အခက်အခဲကတော့ တောင်သူတွေရဲ့စိုက်ပျိုးမြေတွေ မြစ်ထဲပါသွားတော့ စားဝတ်နေရေးအခက်အခဲနဲ့ ရွှေ့ပြောင်းစားရိတ် အခက်အခဲတွေ ရင်ဆိုင်နေရတာပဲ။ ဓလေ့ထုးံစံအရ နီးစပ်ရာရွာတွေဆီက အလှူခံပြီးရွှေ့နေရတယ်။ "" ဟု ကျေးရွာအုပ်ချုပ်ရေးမှူး ဦးအောင်မင်းမင်းသန်းက ဖေဖော်ဝါရီ ၂၈ရက်က မဇ္ဈိမကို ပြောသည်။"
ထို့ပြင် မြစ်ကမ်းပါးပြိုကျ၍ ရွာလုံးကျွတ်ပြောင်းရွှေ့နေရသော်လည်း အုပ်ချုပ်ရေးဋ္ဌာနများနှင့် အလှူရှင်အရပ်ဖက်အဖွဲ့အစည်းများ လာရောက်ခြင်းမရှိသေးကြောင်း၊ လက်ရှိအချိန်ထိ ဆက်တိုက် ပြိုကျနေပြီး၊ ဒေသခံများလုပ်ကိုင်စားနေသည့် ယာမြေဧက ၆၀၀ ကျော် ဆုံးရှုံးခဲ့ပြီ ဖြစ်ကြောင်း ၎င်းက ဖြည့်စွက် ပြောပြသည်။
''အရင်ကတော့ နည်းနည်းစီပြိုတယ်။ လွန်ခဲ့တဲ့(၂)နှစ်လောက်ကစပြီး ပြိုတာများလာတယ်။ တစ်နေ့ကို (၁၅)တောင်လောက်ပြို တယ်။ တစ်နေ့တစ်ခါပဲ ပြိုတာ။ အဲ့ပြိုချိန်ကလည်း တစ်နာရီခွဲပဲကြာတာ။ တစ်ခါတစ်လေ မြစ်ထဲမှာ သဘောၤနည်းနည်းကြီးတာ သုံးစီးလောက်ပြိုင်တူသွားရင် ဘယ်အချိန်ဖြစ်ဖြစ် ထပ်ပြိုတယ်'' ဟုဒေသခံတစ်ဦးဖြစ်သူ ကိုကြည်ခိုင်က ပြောသည်။
အဆိုပါ မိန်းမလှကျွန်းကျေးရွာတွင် အိမ်ခြေပေါင်း(၁၁၇)အိမ်ရှိပြီး၊ အိမ်ထောင်စုပေါင်း(၂၁၂)စုရှိသည်ဟု သိရသည်။ အိမ်တစ်အိမ် ရွှေ့ပြောင်းပါက (၁၅)သိန်းခန့်ကုန်ကျနိုင်ပြီး ဘုန်းတော်ကြီးကျောင်း ရွှေ့ပြောင်းရန်အတွက် သိန်း(၅၀)ခန့် ကုန်ကျနိုင်သည် ဟု သိရသည်။ လက်ရှိအားဖြင့် ရွာမြောက်ဘက်ယာခင်းများတွင် လှည်းများ၊ ကားများဖြင့် ပြောင်းရွှေ့နေရကြောင်း သိရသည်။
တရားရေးစနစ်မြှင့်တင်နိုင်ရေးအတွက် သီရိလင်္ကာသို့ မြန်မာရှေ့နေအဖွဲ့များ သွားရောက်မည်
By Colombo Page 
မြန်မာနိုင်ငံက တရားရေးစနစ် မြှင့်တင်နိုင်ရေး ဥပဒေပညာရှင်များ၏ အကူအညီများရရှိရန်အတွက် မြန်မာရှေ့နေအဖွဲ့တစ်ဖွဲ့က သီရိလင်္ကာသို့ လာမည့်လအတွင်း လာရောက်မည်ဟု သီရိလင်္ကာရှေ့နေ အဖွဲ့က ပြောသည်။
မတ် ၁၈ မှ ၂၀ အထိ သီရိလင်္ကာရှေ့နေအသင်းက ကြီးမှူးကျင်းပသည့် ဥပဒေညီလာခံသို့ အဆိုပါ မြန်မာရှေ့နေအဖွဲ့က တက်ရောက်ကြမည်ဖြစ်သည်။ ညီလာခံကျင်းပစဉ်အတွင်း စစ်အုပ်ချုပ်ရေးမှ အစိုးရသစ် ထွက်ပေါ်လာသည့် မြန်မာနိုင်ငံက တရားရေးစနစ်များ မြှင့်တင်နိုင်ရေးအတွက် မြန်မာရှေ့နေအဖွဲ့အနေဖြင့် တရားရေးပညာရှင်များနှင့် တွေ့ဆုံသွားမည်ဖြစ်သည်။
သီရိလင်္ကာရှေ့နေအဖွဲ့၏ ဥပဒေညီလာခံ၏ ဥက္ကဋ္ဌဖြစ်သူ သမ္မတအကြံပေးလည်းဖြစ်သည့် အလီဆာဘရီက မြန်မာရှေ့နေအဖွဲ့က တရားရေးပညာရှင်များနှင့် တစ်ဦးချင်းတွေ့ဆုံဆွေးနွေးခွင့်ရရေးအတွက် ဥပဒေညီလာခံကို ကြီးမှူးသည့် သီရိလင်္ကာရှေ့နေအဖွဲ့ထံမှ ခွင့်ပြုချက်တောင်းခံထားကြောင်း ပြောသည်။
မှန်ကန်သည့် လမ်းကြောင်းပေါ်တွင် မြန်မာတရားစီရင်ရေးစနစ် ဖြစ်ထွန်းလာရေးအတွက် လာရောက်လည်ပတ်မည့် မြန်မာရှေ့နေအဖွဲ့အား အကူအညီပေးသွားရေးအတွက် သီရိလင်္ကာရှေ့နေအဖွဲ့ အနေဖြင့်လည်း ကြိုးစားပေးလျက်ရှိကြောင်း ၎င်းက ပြောသည်။
အဆိုပါ ဥပဒေညီလာခံတွင် သမ္မတ သီရိဆီနာ၊ ဝန်ကြီးချုပ် ရာနေး၊ တရားသူကြီးချုပ် သရီပါဝန်နှင့် တရားရုံးချုပ် တရားသူကြီးများနှင့် ဌာနဆိုင်ရာ ရာထူးကြီးများ ပါဝင်တက်ရောက်ကြမည်ဖြစ်သည်။
မြန်မာနိုင်ငံလွှတ်တော်ဆိုင်ရာအဖွဲ့(MPU)ဖွဲ့စည်း
By မင်းမင်း 
နေပြည်တော်(ဖေဖော်ဝါရီ ၂၉)။ ။ ဥပဒေပြုလုပ်ငန်းကို နည်းလမ်းမှန်ကန်စွာနှင့် ပူးပေါင်းဆောင်ရွက်ရန်အပါအဝင် နိုင်ငံတကာလွှတ်တော်အဖွဲ့အစည်းများနှင့် ထိတွေ့ဆက်ဆံမှုနှင့် အတွေ့အကြုံများဖလှယ်နိုင်ရေးအတွက် မြန်မာနိုင်ငံလွှတ်တော်ဆိုင်ရာအဖွဲ့(MPU)အား အဖွဲ့ဝင် (၁၈)ဦးဖြင့်ဖွဲ့စည်းကြောင်း ပြည်ထောင်စုလွှတ်တော်နာယက မန်းဝင်းခိုင်သန်းက ဖေဖော်ဝါရီ ၂၉ရက် ပြည်ထောင်စုလွှတ်တော်အစည်းအဝေးတွင် ကြေငြာလိုက်သည်။
လွှတ်တော်အသီးသီး၏ လုပ်ငန်းဆောင်ရွက်မှုနည်းလမ်းများ မှန်ကန်ခိုင်မာပြီး ပြည်ထောင်စုအဆင့်လွှတ်တော်များနှင့် တိုင်းနှင့်ပြည်နယ်လွှတ်တော်များအကြား လွှတ်တော်ဆိုင်ရာလုပ်ငန်းများကို ဥပဒေနှင့်အညီ ပူးပေါင်းဆောင်ရွက်နိုင်ရေး၊ နိုင်ငံတကာလွှတ်တော်အဖွဲ့အစည်းများနှင့် ထိတွေ့ဆက်ဆံမှု၊ အတွေ့အကြုံဖလှယ်မှုများ တိုးတက်လာစေရေးနှင့် ဒီမိုကရေစီစနစ်ပိုမိုဖြစ်ထွန်းလာစေရေးနှင့် ဒီမိုကရေစီစနစ် ပိုမိုဖြစ်ထွန်းလာစေရေးအတွက် လုပ်ငန်းအစီအစဉ်များချမှတ်နိုင်ရန် MPUကို ဖွဲ့စည်းခြင်းဖြစ်ကြောင်း မန်းဝင်းခိုင်သန်းက ပြောသည်။
အဖွဲ့ဝင်ဦးရေ ၁၈ဦးဖြင့် ဖွဲ့စည်းလိုက်သည့် မြန်မာနိုင်ငံလွှတ်တော်ဆိုင်ရာအဖွဲ့(MPU)ကို ပြည်ထောင်စုလွှတ်တော်နာယကနှင့် ဒုတိယနာယက တာဝန်ထမ်းဆောင်မှုသက်တမ်းနှင့်အညီ ပြင်ဆင်ဖွဲ့စည်းခွင့်ရှိသည်။
မြန်မာနိုင်ငံလွှတ်တော်ဆိုင်ရာအဖွဲ့(MPU)၏ ဥက္ကဌအဖြစ် ပြည်ထောင်စုလွှတ်တော်နာယက မန်းဝင်းခိုင်သန်း၊ ဒုတိယဥက္ကဌအဖြစ် ပြည်သူ့လွှတ်တော်ဥက္ကဌ ဦးဝင်းမြင့်နှင့် အတွင်းရေးမှူးအဖြစ် ပြည်ထောင်စုလွှတ်တော်၊ ဒုတိယနာယက ဦးအေးသာအောင်က တာဝန်ယူမည်ဖြစ်သည်။
မြန်မာနိုင်ငံလွှတ်တော်ဆိုင်ရာအဖွဲ့(MPU)တွင်ပါဝင်သည့် အဖွဲ့ဝင်(၁၈)ဦးမှာ အောက်ပါအတိုင်းဖြစ်သည်။
၁) မန်းဝင်းခိုင်သန်း၊ ပြည်ထောင်စုလွှတ်တော်နာယက(ဥက္ကဌ)
၂) ဦးဝင်းမြင့်၊ ပြည်သူ့လွှတ်တော်ဥက္ကဌ(ဒုတိယဥက္ကဌ)
၃) ဦးတီခွန်မြတ်၊ ပြည်သူ့လွှတ်တော် ဒုတိယဥက္ကဌ(အဖွဲ့ဝင်)
၄) ဦးထွန်းတင်၊ ကချင်ပြည်နယ်လွှတ်တော်ဥက္ကဌ(အဖွဲ့ဝင်)
၅) ဦးလှထွေး၊ ကယားပြည်နယ်လွှတ်တော်ဥက္ကဌ(အဖွဲ့ဝင်)
၆) ဦးစောချစ်ခင်၊ ကရင်ပြည်နယ်လွှတ်တော်ဥက္ကဌ(အဖွဲ့ဝင်)
၇) ဦးဇိုဘွဲ့၊ ချင်းပြည်နယ်လွှတ်တော်ဥက္ကဌ(အဖွဲ့ဝင်)
၈) ဦးသန်း၊ စစ်ကိုင်းတိုင်းလွှတ်တော်ဥက္ကဌ(အဖွဲ့ဝင်)
၉) ဦးခင်မောင်အေး၊ တနင်္သာရီတိုင်းလွှတ်တော်ဥက္ကဌ(အဖွဲ့ဝင်)
၁၀) ဦးခင်မောင်ရင်၊ ပဲခူးတိုင်းလွှတ်တော်ဥက္ကဌ(အဖွဲ့ဝင်)
၁၁) ဦးတာ၊ မကွေးတိုင်းလွှတ်တော်ဥက္ကဌ(အဖွဲ့ဝင်)
၁၂) ဦးအောင်ကျော်ဦး၊ မန္တလေးတိုင်းလွှတ်တော်ဥက္ကဌ(အဖွဲ့ဝင်)
၁၃) ဒေါ်တင်အိ၊ မွန်ပြည်နယ်လွှတ်တော်ဥက္ကဌ(အဖွဲ့ဝင်)
၁၄) ဦးစံကျော်လှ၊ ရခိုင်ပြည်နယ်လွှတ်တော်ဥက္ကဌ(အဖွဲ့ဝင်)
၁၅) ဦးတင်မောင်ထွန်း၊ ရန်ကုန်တိုင်းလွှတ်တော်ဥက္ကဌ(အဖွဲ့ဝင်)
၁၆) ဦးစိုင်းလုံးဆိုင်၊ ရှမ်းပြည်နယ်လွှတ်တော်ဥက္ကဌ(အဖွဲ့ဝင်)
၁၇) ဦးအောင်ကျော်ခိုင်၊ ဧရာဝတီတိုင်းလွှတ်တော်ဥက္ကဌ(အဖွဲ့ဝင်)
လပွတ္တာ မီးလောင်သည့်ရပ်ကွက်များတွင် ပုဒ်မ ၁၄၄ ထုတ်ပြန်
By စည်သူမောင်မောင် 
လပွတ္တာ၊ဖေဖော်ဝါရီ ၂၉ ။             ။ လပွတ္တာမြို့တွင် မီးလောင်သည့် အမှတ် ၁၊ ၄၊ ၅ ရပ်ကွက်များတွင် မလိုလားအပ်သည့် ပြဿနာများမဖြစ်ပွားစေရန် အတွက် ပုဒ်မ-၁၄၄ ထုတ်ပြန်လိုက်ကြောင်း မြို့နယ်အထွထွေ အုပ်ချုပ်ရေးဦးစီးဌာနက ဖေဖော်ဝါရီ ၂၈ ရက်နေ့တွင် ထုတ်ပြန်ခဲ့သည်။
မီးလောင်မြေနေရာချထားရေးကော်မတီနှင့် နေအိမ်ပိုင်ရှင်များအကြားတွင်လည်းကောင်း၊မီးဘေးသင့်အိမ်ရှင်များအချင်းချင်းကြားတွင် သဘောထားများကွဲလွဲ၍ငြင်းခုန်၊ဆန်ကျင့်ကန့်ကွက်ခြင်းများ ခွင့်ပြုချက်တောင်းခံခြင်းမရှိဘဲ အဆောက်အဦးများပြင်ဆင်ဆောက်လုပ်ခြင်းများဖြစ်ပွားနေသည့်အတွက် ထုတ်ပြန်ရခြင်းဖြစ်ကြောင်းဖော်ပြထားသည်။
"""အိမ်ရှင်အိမ်ဌားပြဿနာတွေကြောင့်ထုတ်ပြန်တာ စနေနေ့ညက လိုက်ကြေငြာတယ်၊အဆောက်အဦးဆောက်လုပ်တာတွေအတွက်ပက်သက်ပြီး ထုတ်ပြန်တာဖြစ်ကြောင်း မြို့ခံဦးအောင်ကျော်စိုး ပြောသည်။"
ပြန်လည်ထူထောင်ရေးဆိုင်ရာ အစီအမံများအား ဥပဒေအရတာဝန်ပေးအပ်ထားသောအဖွဲ့အစည်းများ၏ ခွင့်ပြုချက်မရရှိဘဲ ဆောင်ရွက်ခြင်းသည် သဘာဝဘေးအန္တရာယ်စီမံခန့်ခွဲမှုဆိုင်ရာ ဥပဒေအား ဖောက်ဖျက်ကျူးလွန်ခြင်းဖြစ်ကြောင်း ထုတ်ပြန်ချက်တွင်ဖော်ပြထားသည်။
"""အိမ်ပိုင်ရှင်တွေနဲ့ကော်မတီညှိုင်းလိုမရလို့ထုတ်ပြန်တာမြို့မိမြို့ဖအာဏာပိုင်အဖွဲ့အစည်းတွေနဲ့ဘယ်လိုဆောက်မယ် အိမ်မြေနေရာခွဲတမ်းချထားတာ ညှိနှိုင်းလိုမရဘူးဖြစ်နေတယ်၊ကောင်းတာ ကဥပဒေမထုတ်ပြန်ရင်အခက်အခဲတွေရှိနိုင်တယ်။"" ဟု ဂဏန်းလုပ်ငန်းရှင် ဥက္ကဌဦးကျော်ဌေးက မဇ္ဈိမသို့ပြောသည်"
မကွေးတိုင်း တောင်တွင်းကြီးမြို့နယ်တွင် မီးလောင်မှုဖြစ်ပွား
By ဒေါင်းလူ၊ တင်ရွှေ 
တောင်တွင်းကြီး၊ ဖေဖော်ဝါရီ ၂၉ ။            ။ မကွေးတိုင်းဒေသကြီး၊ တောင်တွင်းကြီးမြို့နယ်၊ ညာဂမိုးအုပ်စု၊ ဖျောက်ဆိပ်ကုန်းကျေးရွာတွင် ယနေ့ (ဖေဖော်ဝါရီ ၂၉ ရက်) မွန်းလွဲ (၃) နာရီ အချိန်ခန့်မှ စတင်ကာ မီးလောင်မှုဖြစ်ပွားနေပါသည်။
မီးလောင်မှုများသည်ဟု ဒေသခံများက ဆိုပြီး ညနေ ၄နာရီအချိန်တွင် မီးညွှန့်ကျိုးပြီးဟု သိရသည်။
NLD ပါတီ၏ လုပ်ငန်းစဉ်များ ကြပ်မတ်ထိန်းသိမ်းနိုင်ရန် အတွင်းရေးမှူးအဖွဲ့ ဖွဲ့စည်း
By ဇော်ခမ်းဟိန်း 
ရန်ကုန်၊ ဖေဖော်ဝါရီ ၂၉ ။  ။ အမျိုးသားဒီမိုကရေစီအဖွဲ့ချုပ် (NLD)ပါတီသည် လုပ်ငန်းစဉ်များကို လျော့နည်းလာစေမည့် အလားအလာများကို ကြပ်မတ်ထိန်းသိမ်းနိုင်ရန် ဗဟိုအလုပ်အမှုဆောင်အဖွဲ့၏ အတွင်းရေးမှူးအဖွဲ့ကို ခေါင်းဆောင် ၅ ဦးဖြင့် ယနေ့ ဖွဲ့စည်းလိုက်ကြောင်း ကြေညာသည်။
''ပါတီထဲကလူတွေက လွှတ်တော်ထဲရောက်လာတော့ ပါတီမှာအားနည်းသွားတာပေါ့။ ဒါကို အားပြန်ကောင်းစေရန် အဲ့ဒီ (၅) ဦးနဲ့ အတွင်းရေးမှူးအဖွဲ့ဆိုပြီးပြန်ဖွဲ့တာ။ ဗဟိုအလုပ် အမှုဆောင်အဖွဲ့ကတော့ အရင်အတိုင်းပါဘဲ။'' ဟု ဗဟိုအလုပ်အမှုဆောင်အဖွဲ့ဝင် ဦးထွန်းထွန်းဟိန်က မဇ္ဈိမသို့ပြောသည်။
အသစ်ဖွဲ့စည်းလိုက်သော အတွင်းရေးမှူးအဖွဲ့မှာ ဦးဝင်းထိန်၊ ဦးဝင်းမြင့်၊ ဒေါက်တာဇော်မြင့်မောင်၊ ဦးဉာဏ်ဝင်း၊ ဦးဟံသာမြင့်တို့ဖြစ်ကြသည်။
တဆက်တည်းမှာပင် ဖေဖော်ဝါရီ ၂၈ ရက်နေ့ ဗဟိုအလုပ်အမှုဆောင်အစည်းအဝေးဆုံးဖြတ်ချက်အရ ဦးမန်းဂျော်နီအား အရံဗဟိုအလုပ်အမှုဆောင်မှ ဗဟိုအလုပ်အမှုဆောင်အဖွဲ့ဝင် အဖြစ်တာဝန် ပေးအပ်ပြီး ဒေါက်တာမျိုးညွန့်အား ဗဟိုကော်မတီဝင်အဖြစ်မှ အရံဗဟိုအလုပ်အမှုဆောင်အဖွဲ့ဝင် အဖြစ်တာဝန်ပေးခဲ့သည်။
မူးယစ်ဆေးဝါးရောင်းဝယ်သည်ဟု အစိုးရထုတ်ပြန်ချက် AA လက်နက်ကိုင်အဖွဲ့ကန့်ကွက်
ရန်ကုန်၊ ဖေဖော်ဝါရီ ၂၉ ။ ။ ရခိုင်လက်နက်ကိုင်အဖွဲ့(AA) နှင့်ဆက်စပ်သူတစ်ဦး ဖမ်းမိပြီးနောက် မူးယစ်ဆေးဝါးရောင်းဝယ်ကာ လက်နက်ထောက်ပံ့သည်ဟု အစိုးရ၏ ထုတ်ပြန်ချက်ကို ရခိုင်အမျိုးသားအဖွဲ့ချုပ် /ရခိုင်တပ်မ တော် ULA/AA က ကန့်ကွက်ကြောင်းသိရသည်။
တာမွေမြို့နယ်တွင် Arakan Army (AA) အဖွဲ့မှ ဒုဗိုလ်မှူးကြီး အဆင့်ရှိ အောင်မြတ်ကျော် အား ဖမ်းမိပြီး နောက် မူးယစ်ဆေးဝါးရောင်းဝယ်မှု၊ လက်နက်/ခဲယမ်းများ တရားမဝင် ရောင်းဝယ်မှုများရှိ နေ ကြောင်း၊ ပါဝင်ပတ်သက်သူများအား ဆက်လက် စစ်ဆေးဖော်ထုတ်လျက်ရှိကြောင်း ပြည်ထဲရေး ဝန်ကြီးဌာနအား ကိုးကား၍ ပြန်ကြားရေးဝန်ကြီးဌာနက ဖေဖော်ဝါရီ ၂၉ရက်နေ့က  သတင်း ထုတ်ပြန်ထားသည်။
ရခိုင်တပ်မတော်နှင့်ဆက်စပ်၍ဖမ်းမိသူများအား ပိုင်ရှင်မဲ့ မူးယစ်ဆေးဝါးများကိုထုတ်သုံးလျှက်အ တင်းအဓ္ဓမ နှိပ်စက်ဝန်ခံခိုင်းခြင်း၊ မူးယစ်ဆေးဝါးရောင်းသူများဖြစ်အောင် ဇာတ်လမ်းဆင်ပုံဖော်ခြင်း သာဖြစ်ပြီး တစ်ကမ္ဘာလုံးသိရှိထားသည့် အမှန်တရားမှာကား မူးယစ်ဆေးဝါးနှင့် ပတ်သက်၍ စိုက်ပျိုးခြင်း၊ ထုတ်လုပ်ခြင်း၊ ရောင်းဝယ်ခြင်း၊ ဖြန့်ဝေခြင်းများကိုပြုလုပ်နေကြသူများ မှာ “မြန်မာစစ်တပ်အုပ်စု သာဖြစ်သည်” ဟု ရခိုင်အမျိုးသားအဖွဲ့ချုပ်/ ရခိုင်တပ်မတော် သတင်းနှင့်ပြန်ကြားရေး က ပြန်လည်တုံပြန်သည်။
အခြေအမြစ်မရှိစွပ်စွဲ ရေးသားချက်များဟု ဆိုကာ အပြင်းအထန် ကန့်ကွက်ရှုတ်ချလိုက်ကာ ရခိုင်တပ်မတော်အပေါ် အမြစ်ပြုတ်ချေမှုန်းရေး လုပ်နေသော မြန်မာစစ်တပ်၏ ထိုးစစ်ဆင်တိုက်ခိုက် နေမှု အပေါ်တွင်လည်း အကောင်းဆုံးကို မျှော်လင့်သလို အဆိုးဆုံးအတွက်လည်း ပြင်ဆင်ထားပါကြောင်း သတင်းနှင့်ပြန်ကြားရေးရခိုင်အမျိုးသား အဖွဲ့ချုပ်/  ရခိုင်တပ်မတော်က အသိပေးလိုက်ခြင်းဖြစ်သည်ဟု ဆိုသည်။
ရန်ကုန်တိုင်းဒေသကြီး၊ တာမွေမြို့နယ်၊ တာမွေမြို့မရဲစခန်းမှ တပ်ဖွဲ့ဝင်များသည် ဖေဖော်ဝါရီ ၆ ရက် နံနက် ၂ နာရီ ၂၀ မိနစ်တွင် သက်သေများနှင့်အတူ လှည့်ကင်း ဆောင်ရွက်နေစဉ် နတ်မောက်ရပ်ကွက် ဦးထွန်းမြတ်လမ်း၊ Victor International School ရှေ့၌ မီးဖွင့်ပြီး စက်နှိုး ရပ်ထားသော Toyota Hilux Vigo ယာဉ်အား မသင်္ကာဖွယ်တွေ့ရှိသဖြင့် စစ်ဆေးရာ Austria နိုင်ငံလုပ် GNP-190 နံပါတ်ပါ 9MM သံကိုယ်ထည် အနက်ရောင် ပစ္စတို (၁)လက်နှင့် ဆက်စပ် ပစ္စည်း (၁၄)မျိုးအားတွေ့ရှိမှုဖြင့် Arakan Army(AA) အဖွဲ့မှ ဒုတိယဗိုလ်မှူးကြီးအဆင့်ရှိအောင်မြတ်ကျော်(ခ) ညီညီစိုး( ခ) မင်းခန့် (ခ) ညီညီ(၂၆) နှစ်အား လက်နက် အက်ဥပဒေဖြင့် အရေးယူခဲ့သည်။
တောင်တွင်းကြီး မီးလောင်မှု အိမ်ခြေ ၁၀၂လုံး ဆုံးရှုံး
By ဒေါင်းလူ၊ တင်ရွှေ 
တောင်တွင်းကြီး၊ ဖေဖော်ဝါရီ ၂၉ ။ ။ မကွေးတိုင်း တောင်တွင်းကြီးမြို့နယ် ညာဂမိုးအုပ်စု ဖျောက်ဆိပ်ကုန်းကျေးရွာတွင် ဖေဖော်ဝါရီ ၂၉ ရက်၊ ညနေ ၃ နာရီအချိန်ခန်က မီးလောင်ကျွမ်းမှုကြောင့် အိမ်ခြေ ၁၀၂လုံး ပျက်ဆီးဆုံးရှုံးခဲ့သည်ဟု တောင်တွင်းကြီးမြို့နယ် ရဲတပ်ဖွဲ့မှ သိရသည်။
"""လက်ရှိမှာ မီးဘေးကယ်ဆယ်ရေးစခန်းကို ဖျောက်ဆိပ်ကုန်း အမက(၈၁)မှာ ဖွင့်လှစ်ဆောင်ရွက်လျက်ရှိပါတယ်။ တောင်တွင်းကြီးမြို့က ပြည်သူတွေအနေနဲ့ မီးဘေးသင့်ပြည်သူများအတွက် ထမင်း၊ ရေသန့်၊ အဝတ်အထည်များ ပံ့ပိုးကူညီ လှူဒါန်းကြစေလိုပါတယ်။"" ဟု တောင်တွင်းကြီး မြို့ဒေသခံ ဦးအောင်ကျော်ကျော်က မဇ္ဈိမသို့ ပြောသည်။"
မီးလောင်ကျွမ်းမှုမှာ ဦးမင်းမင်းဆိုသူ၏ လေးပင် သွပ်မိုး၊ ထရံကာ နေအိမ်မှ စတင်လောင်ကျွမ်းခဲ့ပြီး သုံးပင်ထရံကာ၊ သွပ်မိုး(၁၀)လုံး၊ လေးပင် သွပ်မိုးထရံကာ(၈၅)လုံး၊ တိုက်အိမ် နံကပ်(၇)လုံး စုစုပေါင်းအိမ်ခြေ(၁၀၂)လုံး လောင်ကျွမ်းခဲ့ခြင်းဖြစ်သည်။
သူရဦးရွှေမန်းဦးဆောင်မည့် ကော်မရှင်၏ လုပ်ပိုင်ခွင့် နှင့် တာဝန်များ လွှတ်တော်သို့ အသိပေး
By နေသာ 
နေပြည်တော်၊ ဖေဖော်ဝါရီ ၂၉ ။ ။ ပြည်သူ့လွှတ်တော် ဥက္ကဋ္ဌ(ဟောင်း) သူရဦးရွှေမန်း ဦးဆောင်သည့် ဥပဒေရေးရာ နှင့် အထူးကိစ္စရပ်များ လေ့လာဆန်းစစ်သုံးသပ်ရေး ကော်မရှင်သည် ဥပဒေပြုရေးအပါအဝင် လွှတ်ဆော်ဆိုင်ရာလုပ်ငန်းများကို ပိုမိုမြန်ဆန်အဆင်ပြေလျောမွေ့စွာ ဆောင်ရွက်ပေးမည်ဟု ယင်းကော်မတီ၏ ဒုတိယဥက္ကဋ္ဌ(၁) ပြည်သူ့လွှတ်တော် အမတ် ဦးကိုကိုနိုင်ကပြောသည်။
ပြည်ထောင်စုလွှတ်တော် အစည်းအဝေး ငါးရက်မြောက်နေ့ဖြစ်သည့် ဖေဖော်ဝါရီလ ၂၉ ရက်က ကျင်းပသည့် အစည်းအဝေးတွင် ကော်မတီရှင်တွင်ပါဝင်သူများ၊ တာဝန် နှင့် လုပ်ပိုင်ခွင့်များကို လွှတ်တော်သို့တင်ပြရာတွင် ဦးကိုကိုနိုင်ကပြောကြားခဲ့သည်။
“ပြည်ထောင်စုလွှတ်တော်ဆိုင်ရာ ဥပဒေ နည်းဥပဒေများမှ ပြဌာန်းချက်များနှင့်အညီ လွှတ်တော်မှ ဖွဲ့စည်းပေးခြင်းသည် နောင်ဆက်လက်ဆောင်ရွက်ရမည့် ဥပဒေပြုရေးအပါအဝင် လွှတ်တော်ဆိုင်ရာ လုပ်ငန်းအရပ်ရပ်ကို အထောက်အကူများစွာ ရရှိမည်ဖြစ်ပြီး လွှတ်တော်အသီးသီး၏ ညှိနှိုင်းပေါင်းစပ်ပြီးဆောင်ရွက်ရမည့်လုပ်ငန်းများ ပိုမိုမြန်ဆန်အဆင်ပြေလျောမွေ့စွာ ဆောင်ရွက်နိုင်မည်ဖြစ်ကြောင်း လွှတ်တော်သို့ရှင်းလင်းတင်ပြအပ်ပါသည်။” ဟု ဥပဒေရေးရာ နှင့်  အထူးကိစ္စရပ်များ လေ့လာသုံးသပ်ရေးကော်မရှင် ဒုတိယဥက္ကဌဖြစ်သူ ဦးကိုကိုနိုင်က လွှတ်တော်သို့ပြောသည်။
သူရဦးရွှေမန်းဦး ဥက္ကဋ္ဌအဖြစ်ဆောင်ရွက်မည့် ယင်းကော်မတီသည် လွှတ်တော်နာယက နှင့် ဥက္ကဋ္ဌများက လုပ်ငန်းလိုအပ်ချက်အရ အကြံဉာဏ်တောင်းခံပါက အကြံပြုချက်မျာပေးရမည်ဖြစ်ကာ အထူးကိစ္စရပ်များပေါ်ပေါက်ပါက လေ့လာဆန်းစစ်သုံးသပ်ကာ လွှတ်တော်သို့အစီရင်ခံရမည်ဖြစ်သည်။
ယင်းကော်မတီကို ပြည်သူ့လွှတ်တော် ဥက္ကဌဟောင်း နှင့် လက်ရှိ လွှတ်တော်အမတ်လေးဦးအပါအဝင် ဒုတိယညွှန်ကြားရေးမှူးချုပ် (ငြိမ်း) ၊ ဦးဆောင်ညွှန်ကြားရေးမှူး (ငြိမ်း) ၊ ညွှန်ကြားရေးမှူးချုပ် (ငြိမ်း) နှင့် ဗိုလ်မှူးကြီးငြိမ်း တစ်ဦးအပါအဝင် အဖွဲ့ဝင် ၃၅ ဦးဖြင့် ပြည်ထောင်စုလွှတ်တော်နာယက မန်းဝင်းခိုင်သန်းက ဖွဲ့စည်းခဲ့ခြင်းဖြစ်သည်။
ငြိမ်းချမ်းရေးနှင့် ဖက်ဒရယ်အတွက် ဒေါ်အောင်ဆန်းစုကြည်ကို တိုင်းရင်းသားအမတ်တို့ တောင်းဆို
By မင်းမင်း 
နေပြည်တော်(ဖေဖော်ဝါရီ ၂၉)။ ။ ပြည်တွင်းငြိမ်းချမ်းရေးနှင့် ဖက်ဒရယ်ပြည်ထောင်စုတည်ဆောက်ရေးအတွက် အစိုးရတစ်ရပ်ဖွဲ့စည်းတော့မည့် အမျိုးသားဒီမိုကရေစီအဖွဲ့ချုပ်(NLD)ပါတီဥက္ကဌဖြစ်သူ ဒေါ်အောင်ဆန်းစုကြည်အား တိုင်းရင်းသားအမတ်တို့က တောင်းဆိုလိုက်သည်။
ပြည်ထောင်စုလွှတ်တော်မှ တိုင်းရင်းသားအမတ်များနှင့် ဒေါ်အောင်ဆန်းစုကြည်တို့ နေပြည်တော်စည်ပင်ဧည့်ရိပ်သာအတွင်းရှိ စားရိပ်သာ(၅)တွင် ဖေဖော်ဝါရီ ၂၉ရက်ညနေပိုင်းက တွေ့ဆုံစဉ် အစိုးရတစ်ရပ်ဖွဲ့စည်းတော့မည့် NLDအနေဖြင့် တိုင်းရင်းသားများကိုမေ့မထားရန်နှင့် ပြည်တွင်းငြိမ်းချမ်းရေးနှင့် ဖက်ဒရယ်ပြည်ထောင်စုတည်ဆောက်ရေးအတွက် ကြိုးပမ်းရန် တိုင်းရင်းသားအမတ်များက တောင်းဆိုကြခြင်းဖြစ်သည်။
တွေ့ဆုံပွဲသို့တက်ရောက်လာသူ တအာင်း (ပလောင်) အမျိုးသားပါတီမှ ရှမ်းပြည်နယ်၊ မန်တုံမြို့နယ်အမတ် ဒေါ်နန်းမိုးက NLDအစိုးရအနေဖြင့် အဘက်ဘက်ကနိမ့်ကျနေသည့် တောင်ပေါ်ဒေသများကို မေ့မထားရန်နှင့် ဖက်ဒရယ်ပြည်ထောင်စုတည်ဆောက်ရေးအတွက် တိုင်းရင်းသားပါတီများကိုလည်းဖိတ်ခေါ်ရန် ဒေါ်အောင်ဆန်းစုကြည်အား တင်ပြခဲ့သည်။
"""ကျွန်မတို့တောင်ပေါ်ဒေသကို မမေ့ဖို့ ကျွန်မတောင်းဆိုချင်ပါတယ်။ ကျွန်မတို့အင်အားနည်းတဲ့ပါတီတွေကို ဖိတ်ခေါ်ပါ။ ကျွန်မတို့အနေနဲ့လည်း ဖက်ဒရယ်ပြည်ထောင်စုကိုတည်ထောင်ချင်နေတဲ့ NLDကို ကျွန်မတို့အမြဲတမ်းကြိုဆိုပါတယ်"" ဟု ဒေါ်နန်းမိုးက ပြောသည်။"
"ဒေါ်နန်းမိုး၏ တင်ပြချက်အပေါ် ဒေါ်အောင်ဆန်းစုကြည်က ""ကျွန်မတို့အနေနဲ့ တောင်ပေါ်ဒေသကိုလည်း မမေ့ပါဘူး။ တောင်အောက်ဒေသပေ့ါလေ။ မြေပြန့်ဒေသကိုလည်း မမေ့ပါဘူး"" ဟု ပြန်လည် ကတိပေးခဲ့သည်။"
"ဖက်ဒရယ်ပြည်ထောင်စုတည်ထောင်ရေးနှင့်ပတ်သက်၍နှင့် ဒေါ်အောင်ဆန်းစုကြည်က ""ငါတို့ကို ဘာပေး ၊ ငါတို့က ဘာရမှာဆိုတဲ့ စိတ်ဓာတ်နဲ့ အားလုံးက ချဉ်းကပ်မယ်ဆိုရင် ကျွန်မတို့ ဘယ်လိုလုပ် ညီညွတ်မှုရနိုင်မှာလဲ။ ကျွန်မက တိုင်းရင်းသားတွေကို အားကိုးတယ်၊ ယုံကြည်တယ်။ ကျွန်မတို့ ပြည်ထောင်စု ကြံ့ခိုင်ဖို့အတွက်၊ ပြည်ထောင်စု ခိုင်မြဲဖို့အတွက်၊ ပြည်ထောင်စု တိုးတက်ဖို့အတွက် ဆိုလို့ရှိရင်တော့ တိုင်းရင်းသားတွေက အများကြီးကူညီနိုင်မယ်လို့ ကျွန်မယုံကြည်ပါတယ်"" ဟု တွေ့ဆုံပွဲတွင် ပြောသည်။"
ကယားပြည်နယ်၊ မဲဆန္ဒနယ်အမှတ်(၂)မှ ဦးရှေးရယ်ရှုမောင်ကလည်း NLDအစိုးရအနေဖြင့် ပြည်တွင်းစစ်ကြောင့်  နေအိမ်စွန့်ခွာနေကြရသည့် စစ်ဘေးရှောင်ပြည်သူများကိုလည်း ပစ်မထားရန်နှင့် လူနည်းစုတိုင်းရင်းသားများကိုလည်း မေ့မထားရန် ဒေါ်အောင်ဆန်းစုကြည်ကို တောင်းဆိုခဲ့သေးသည်။
ဒေါ်အောင်ဆန်းစုကြည်ကမူ အစိုးရဖွဲ့ပြီးသည်နှင့်တစ်ပြိုင်နက် ငြိမ်းချမ်းရေးကိစ္စကို ဦးစားပေးကိုင်တွယ်ဖြေရှင်းသွားမည်ဟု တိုင်းရင်းသားအမတ်များကို ကတိပေးစကား ပြောသည်။
"""ဒီနိုင်ငံမှာ ငြိမ်းချမ်းရေးလိုအပ်နေတယ်ဆိုတာကတော့ ဝမ်းသာစရာတော့ မဟုတ်ဘူးပေါ့နော်။ ငြိမ်းချမ်းရေးရအောင်လို့ ကျွန်မတို့ အားလုံး ကြိုးစားရပါလိမ့်မယ်။ ငြိမ်းချမ်းရေးရအောင်လုပ်ဖို့က ကျွန်မတို့ အမျိုးသားဒီမိုကရေစီအဖွဲ့ချုပ်က အစိုးရစပြီးတော့ ထူထောင်တာနဲ့ ငြိမ်းချမ်းရေးဖြစ်စဉ်ကို ကိုင်တွယ်ပါ့မယ်လို့ ပြောထားတဲ့ ကတိအတိုင်းပဲ လုပ်ပါမယ်"" ဟု ဒေါ်အောင်ဆန်းစုကြည်က ဆိုသည်။"
