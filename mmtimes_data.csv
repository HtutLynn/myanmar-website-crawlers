တရုတ်အတွက် သူလျှိုလုပ်ပေးမှုစွဲချက်များဖြင့်  ထောက်လှမ်းရေးဟောင်းတစ်ဦးကို အမေရိကန်ဖမ်းဆီး
"

	တရုတ်အတွက် သူလျှိုလုပ်ပေးမှုစွဲချက်များဖြင့် ထောက်လှမ်းရေးဟောင်းတစ်ဦးကို အမေရိကန်အစိုးရက ဆီယက်တဲလေဆိပ်တွင် ဖမ်းဆီးထိန်းသိမ်းလိုက်ကြောင်း သိရသည်။
"
ဖမ်းဆီး
အသက် (၅၈) နှစ်အရွယ် ရွန်ရော့ဝဲဟန်ဆန်သည် တရုတ်သို့သွားရန် ဆီယက်တဲမြို့ လေဆိပ်သို့အရောက်တွင် အက်ဖ်ဘီအိုင်က ဖမ်းဆီးလိုက်ခြင်းဖြစ်သည်။ မစ္စတာဟန်ဆန် သည် သတင်းအချက်အလက်များကို တရုတ်သို့ လွှဲပြောင်းပေးရန် ကြိုးပမ်းခဲ့ပြီး ဝန်ဆောင်ခ ဒေါ်လာရှစ်သိန်းအထိ လက်ခံရရှိခဲ့ကြောင်း တရားရေးဝန်ကြီးဌာနထုတ်ပြန်ချက်တွင် ဖော်ပြထားသည်။ မစ္စတာရွန်သည် ဆီယက်တဲတရားရုံးတွင် ခေတ္တရုံးထုတ်ခံခဲ့ရပြီးနောက် ယူတားပြည်နယ် ဆာရာချုမြို့သို့ပြန်ကာ ထိုပြည်နယ်တွင် တရားရင်ဆိုင်ရမည်ဖြစ်သည်။ နိုင်ငံတော်ကာကွယ်ရေးဆိုင်ရာ သတင်းအချက်အလက်များကို ပြည်ပအစိုးရထံ လွှဲပြောင်း ပေးရန် အားထုတ်မှု၊ တရုတ်အတွက် တရားမဝင်ထောက်လှမ်းရေးလုပ်ပေးမှု၊ နိုင်ငံ အတွင်းသို့ ငွေမည်းများ ခိုးသွင်းမှု၊ အမေရိကန်နိုင်ငံအတွင်း ကုန်စည်များ ခိုးသွင်းမှု အပါ အဝင် အချက် ၁၅ ချက်ဖြင့် စွဲချက်တင်ခံထားရသည်။ သူလျှိုမှုဖြင့် ပြစ်မှုထင်ရှားလျှင်ပင် ထောင်ဒဏ် တစ်သက်တစ်ကျွန်းအထိ ကျခံရနိုင်သည်။
ကြည့်ရှုခွင့်ရသူ
မစ္စတာဟန်ဆန်သည် အမေရိကန်စစ်တပ်ထောက်လှမ်းရေးအရာရှိအဖြစ် စတင်ထမ်း ဆောင်ခဲ့ပြီး ၂၀ဝ၈ ခုနှစ်ကစတင်ကာ ကာကွယ်ရေးထောက်လှမ်းရေးအေဂျင်စီတွင် အရပ် ဘက်ထောက်လှမ်းရေးအဖြစ် ထမ်းဆောင်ခဲ့သည်။ မစ္စတာဟန်ဆန်သည် တရုတ်စာနှင့် ရုရှားစာကို ကျွမ်းကျင်သူလည်းဖြစ်ပြီး ပြီးခဲ့သည့်နှစ်များတစ်လျှောက် ကာကွယ်ရေးဆိုင်ရာ ထိပ်တန်းလျှို့ဝှက်ချက်များ ဝင်ရောက်ကြည့်ရှုခွင့်ရရှိခဲ့သူလည်းဖြစ်ကြောင်း တရားရေး ဝန်ကြီးဌာန၏ ထုတ်ပြန်ချက်တွင် ဖော်ပြထားသည်။
အရက်နှင့် စီးကရက်ပေါ် အခွန်တိုးမြှင့်မည်
"

	အရက်နှင့် စီးကရက်အမျိုးမျိုးအပေါ် အခွန်နှုန်းများ ပြင်ဆင်တိုးမြှင့်ထားသည့် ၂ဝ၁၈-၁၉ ပြည်ထောင်စု၏ အခွန်အကောက်ဥပဒေကြမ်းကို ပြည်ထောင်စုအစိုးရအဖွဲ့က ပြည်ထောင်စုလွှတ်တော်သို့ သြဂုတ် ၂၇ ရက်က တင်သွင်းခဲ့ သည်။
"
အဆိုပါဥပဒေကြမ်းသည် လာမည့်အောက်တိုဘာ ၁ ရက်မှ ၂ဝ၁၉ ခုနှစ် စက်တင်ဘာ ၃ဝ ရက်အထိ အကျုံးဝင်မည်ဖြစ်ပြီး လက်ရှိတည်ဆဲဖြစ်သည့် ၂ဝ၁၈ ခုနှစ် ပြည်ထောင်စု၏ အခွန်အကောက်ဥပဒေကို အခြေခံကာ ရေးဆွဲထားခြင်းဖြစ်သည်။ ဥပဒေကြမ်းတွင် အထူးကုန်စည်ခွန်အမျိုးအစားတွင်ပါသော အရက်နှင့် စီးကရက်အမျိုးမျိုးအပေါ် အခွန်ကောက်ခံမည့်နှုန်းထားများကို ပြင်ဆင်သတ်မှတ်ထားကြောင်း အစိုးရအဖွဲ့ကိုယ်စား တင်သွင်းသည့် စီမံကိန်းနှင့် ဘဏ္ဍာရေးဝန်ကြီးဌာနမှ ဒုတိယဝန်ကြီး ဦးမောင်မောင်ဝင်းက ပြောသည်။
''အစိုးရအနေနဲ့ နိုင်ငံတော်က ချမှတ်ထားတဲ့ စီးပွားရေးမူဝါဒတွေကို ပီပြင်အောင်ဖော်ဆောင်နိုင်ရန် အချို့သော အထူးကုန်စည်ခွန် နှုန်းထားတွေကို လက်ရှိနှုန်းထားအစား ဂျီဒီပီတိုးတက်မှုနဲ့ ငွေကြေးဖောင်းပွမှုတို့ကို အခြေခံပြီးနှုန်းထားအသစ် အနည်းငယ်တိုးမြှင့်သတ်မှတ် ဆောင်ရွက်သွားမှာဖြစ်ပါတယ်'' ဟု ၄င်းက ပြောသည်။
ထိုကဲ့သို့ အခွန်နှုန်းများတိုးမြှင့်ခြင်းဖြင့် နိုင်ငံတော်အတွက် ဘဏ္ဍာငွေများ အထိုက်အလျောက် တိုးတက်ရရှိမည်ဟု ဆိုသည်။
"၂ဝ၁၈ ခုနှစ် အခွန်အကောက်ဥပဒေတွင် စီးကရက်တစ်ဘူးကို အနိမ့်ဆုံး တန်ဖိုးကျပ် ၄ဝဝ မှ အမြင့်ဆုံး ၈ဝ၁ ကျပ်နှင့်အထက်သတ်မှတ်ပြီး အခွန်ကောက်ခံမှုတွင်လည်း တစ်လိပ်လျှင် လေးကျပ်မှ ၁၆ ကျပ်နှုန်းအထိ သတ်မှတ်ကောက်ခံရန် ပြဌာန်းထားသည်။ ယခုဥပဒေကြမ်းတွင်မူ အနိမ့်ဆုံးတန်ဖိုးကို ကျပ် ၆ဝဝ သတ်မှတ်လိုက်ပြီး အမြင့်ဆုံးတန်ဖိုးကိုလည်း ၁,ဝဝ၁ ကျပ်နှင့်အထက်ဟု သတ်မှတ်ထားသည်။ ထို့ပြင် တစ်လိပ်ခြင်းအပေါ် ကောက်ခံမည့် အခွန်နှုန်းကိုလည်း အနည်းဆုံး ခြောက်ကျပ်မှ အများဆုံး ၂၁ ကျပ်အထိ တိုးမြှင့်ပြင်ဆင်ထားသည်ကို တွေ့ရသည်။"
ထို့ပြင် ဆေးပေါ့လိပ်နှင့်ပတ်သက်၍ လက်ရှိဥပဒေတွင် တစ်လိပ်ရောင်းစျေး ၁ဝ ကျပ်အထိကို ပြား ၅ဝ နှုန်းနှင့် ၁၁ ကျပ်နှင့်အထက်ကို တစ်ကျပ်နှုန်းဖြင့်ကောက်ခံရန် သတ်မှတ်ထားသည်။ ဥပဒေကြမ်းတွင်မူ ထိုသို့ခွဲခြားခြင်း မပြုတော့ဘဲ တစ်လိပ်လျှင် တစ်ကျပ်နှုန်းကောက်ခံရန် ပြင်ဆင်သတ်မှတ်ထားသည်။
"အရက်အမျိုးမျိုးနှင့်ပတ်သက်ပြီး တစ်လီတာတန်ဖိုး သတ်မှတ်ချက်များ ပြင်ဆင်ထားကာ အခွန်နှုန်းထားများကိုလည်း တိုးမြှင့်ပြင်ဆင်ထားသည်။  လက်ရှိဥပဒေတွင် အရက်ကို တစ်လီတာ၏ အနိမ့်ဆုံးတန်ဖိုးအဖြစ် ၇၅ဝ ကျပ် သတ်မှတ်ထားသော်လည်း ဥပဒေကြမ်းတွင်မူ အနိမ့်ဆုံးတန်ဖိုးကို ကျပ် ၁,ဝဝဝ သတ်မှတ်ထားသည်။"
"အရက်အမျိုးမျိုးနှင့်ပတ်သက်ပြီး တန်ဖိုးအလိုက် အလွှာ ၁၆ ခုဖြင့် ခွဲခြားသတ်မှတ်ထားသည်။ လက်ရှိဥပဒေတွင် အနိမ့်ဆုံးအလွှာဖြစ်သည့် တစ်လီတာတန်ဖိုး ကျပ် ၇၅ဝ အထိကို ၉၁ ကျပ်နှုန်းကောက်ခံရန် ပြဌာန်းခဲ့သော်လည်း ထပ်မံတင်သွင်းသည့် ဥပဒေကြမ်းတွင်မူ အနိမ့်ဆုံးအလွှာကို ကျပ် ၁,ဝဝဝ အဖြစ်တိုးမြှင့်သတ်မှတ်လိုက်ကာ ၁၂၂ ကျပ်နှုန်း အခွန်ကောက်ခံမည်ဖြစ်သည်။"
"တန်ဖိုးအမြင့်ဆုံးအလွှာတွင်လည်း လက်ရှိတွင် တစ်လီတာတန်ဖိုးကို ကျပ် ၂၆,ဝဝဝ သတ်မှတ်ထားပြီး  ၅,၉၁၁ ကျပ်နှုန်း ကောက်ခံရန် ပြဌာန်းထားသည်။ ဥပဒေကြမ်းတွင်မူ အမြင့်ဆုံးတန်ဖိုးကို ကျပ် ၂၉,ဝဝဝ သတ်မှတ်ထားပြီး ကောက်ခံမည့် အခွန်နှုန်းကိုလည်း ၆,၇ဝ၃ ကျပ်အဖြစ် ပြင်ဆင်သတ်မှတ်ထားသည်။ ၂၉,ဝဝ၁ ကျပ်နှင့်အထက်ရှိသော အရက်များကိုမူ တစ်လီတာလျှင် တန်ဖိုး၏ ၆ဝ ရာခိုင်နှုန်းကောက်ခံရန် သတ်မှတ်ထားသည်။"
ဘီယာနှင့် ဝိုင်အမျိုးမျိုးအပေါ် ကောက်ခံမည့် အခွန်နှုန်းထားများမှာ မူတည်ဆဲအခွန်ဥပဒေနှင့် အသစ်တို့ကြား ကွာခြားခြင်းမရှိပေ။
ဥပဒေကြမ်းတွင် အခြားထူးခြားသည့်အချက်မှာ မူးယစ်ဆေးဝါးနှင့် စိတ်ကို ပြောင်းလဲစေတတ်သော ဆေးဝါးများဥပဒေအရ ဖမ်းဆီးရမိရန် သတင်းပေးသူကို ချီးမြှင့်သည့်ဆုကြေးငွေကို ဝင်ငွေခွန် အပြည့်အဝကင်းလွတ်ခွင့်ပြုခြင်းဖြစ်သည်။ လက်ရှိ အခွန်ဥပဒေတွင် ထိုကဲ့သို့ရရှိသည့်ဆုကြေးငွေကို နှစ်တစ်နှစ်အတွင်းရရှိသည့်ဆုငွေ၏ ကျပ်သိန်း ၁ဝဝ အထိသာ ဝင်ငွေခွန်ကင်းလွတ်ခွင့်ပြုထားသော်လည်း ဥပဒေကြမ်းတွင်မူ ထိုကန့်သတ်ချက်ကို ပယ်ဖျက် ထားသည်။
ရန်ကုန်အပြည်ပြည်ဆိုင်ရာလေဆိပ်ရှိ ပြည်တွင်းထွက်ခွာရာနေရာ၌ ကော့သောင်းခရီးစဉ်သို့ သွားရောက်မည့် ခရီးသည်တစ်ဦး အတက်ရောဂါဖြင့် ကွယ်လွန် 
"

	စက်တင်ဘာ ၃ ရက် နံနက် ၈နာရီ မိနစ် ၃၀ အချိန်တွင် မြန်မာအမျိုးသားလေကြောင်းလိုင်းဖြင့် လိုက်ပါမည့်ခရီးသည်တစ်ဦးစောင့်ဆိုင်းနေစဉ်အတွင်း ဝက်ရူးပြန်ရောဂါ(အတက်ရောဂါ)ဖောက်လာပြီး ဆေးရုံရောက်သည့်အချိန်၌ ကွယ်လွန်သွားကြောင်း လေဆိပ်ပူးပေါင်းဆောင်ရွက်ရေး ကော်မတီ အတွင်းရေးမှူး ဦးဘင်ဂျာမင်က စက်တင်ဘာ ၄ ရက်၌ ပြောဆိုသည်။
"
မြန်မာအမျိုးသားလေကြောင်းလိုင်းခရီးစဉ်အမှတ် UB - 395 ဖြင့် ရန်ကုန်လေဆိပ်မှ ကော့သောင်းလေဆိပ်သို့ လိုက်ပါစီးနင်းမည့်ခရီးသည်တစ်ဦးဖြစ်သူ နေပြည်တော် (လယ်ဝေး) မြို့နယ်နေ ကို------ အသက် (၃၅) ခန့်ရှိသူသည် ရန်ကုန်အပြည်ပြည်ဆိုင်ရာလေဆိပ်၏ Terminal -3 အနီးမှ ခရီးသည်များနားနေရာ ထိုင်ခုံ၌ထိုင်နေစဉ် ရုတ်တရက် ဝက်ရူးပြန် (အတက်ရောဂါ) ဖောက်လာပြီး သတိမေ့လဲကျသွားကြောင်းလည်း ၎င်းကပြောဆိုသည်။
ယင်းသို့သတိလစ်လဲကျသွားပြီးနောက် လေဆိပ်တာဝန်ရှိ အဖွဲ့များမှ မြောက်ဥက္ကလာပ အထွေထွေရောဂါကုဆေးရုံသို့ ပို့ဆောင်ပေးခဲ့ကြောင်းလည်း သိရသည်။
""" ကော့သောင်းလေဆိပ်ကိုသွားဖို့ထိုင်စောင့်ပြီးနားနေချိန်မှာ အတက်ရောဂါဖြစ်ပြီး သတိမေ့သွားပြီးတော့ မြောက်ဥက္ကလာပ ဆေးရုံကိုပို့လိုက်ပါတယ် ။ ဆေးရုံရောက်ပြီး ဆရာဝန်ရှေ့မှာ ဆုံးသွားတာပါ "" ဟု ဦးဘင်ဂျာမင်က ပြောဆိုသည်။"
လူတစ်ဦးကို မှိန်းဖြင့်ထိုးသတ်သူကို လူမှုကူညီရေးအဖွဲ့နှင့် ရပ်ကွက်တာဝန်ရှိသူများ ဝိုင်းဖမ်းခဲ့ရ 
"

	တာချီလိတ်မြို့ ကျောက်တောင်ပေါ်တွင် လူတစ်ဦးကို မှိန်းဖြင့်ထိုးသတ်သူကို လူမှုကူညီရေးအဖွဲ့နှင့် ရပ်ကွက်တာဝန်ရှိသူများက ဝိုင်းဝန်းဖမ်းဆီးခဲ့ပြီး သက်ဆိုင်ရာသို့ အပ်နှံခဲ့မှု ယနေ့ (သြဂုတ် ၂၁) ရက်နေ့ကဖြစ်ပွားခဲ့သည်။ 
"
ယနေ့ နံနက် ၁၁ နာရီခွဲအချိန်ခန့်တွင် တာချီလိတ်မြို ့ကျောက်တောင် အပေါ် အာခါရွာ ခရစ်ယာန် ဘုရားကျောင်းအနီးတွင် လူတစ်ဦး မှိန်းချွန်ဖြင့်အထိုးခံရသဖြင့် ဒဏ်ရာရရှိကြောင်း ပုန်းထွန်ရပ်ကွက်ဥက္ကဌ ဦးစိုင်းဖတ်က တာချီလိတ်မြို့ နာရေးကူညီမှုအသင်းထံ အကြောင်းကြားခဲ့သည်။
အသင်းဥက္ကဋ္ဌ ဦးလှမိုးနှင့်အဖွဲ့က ဒဏ်ရာရရှိသူကို ဆေးရုံသို့ အမြန်ဆုံးပို့ဆောင်ရန် သွားရောက် အကူအညီပေးစဉ် မှိန်းဖြင့်ထိုးသူ အမျိုးသားက ရန်ပြုသဖြင့် ရပ်ကွက်ဥက္ကဋ္ဌ နှင့် အသင်းသူအသင်းသားများက ဝိုင်းဝန်းဖမ်းဆီးခဲ့ရသည်။
မှိန်းဖြင့်ထိုးခဲ့သည့် ရန်ပြုသူ အားညီ (စိစစ်ဆဲ)ကို ဖမ်းဆီးခဲ့ပြီး ၄င်းမှိန်းဖြင့်ထိုးသူမှာ ဇော်ဝင်းထွန်း(၄၃ နှစ်)ဖြစ်ကာ ချိုင်း၊ ရင်ခေါင်းနှင့်ဝမ်းဗိုက်တို့တွင် မှိန်းဒဏ်ရာများရရှိ သေဆုံးခဲ့ကြောင်း သိရသည်။ အားညီ ကို တာချီလိတ်မြို ့မရဲစခန်းမှ ဒုရဲမှူး မျိုးခိုင် နှင့်အဖွဲ ့က ရဲစခန်းသို့ ခေါ်ယူသွားခဲ့ပြီး ဆက်လက်စစ်ဆေးလျက်ရှိကြောင်း ကနဦးသတင်းရရှိသည်။
မြန်မာ့ပြည်ပကြွေးမြီ ဒေါ်လာ ၁ဝ ဒသမ ၂၃ ဘီလျံကျော် ဖြစ်လာမည်
"

	ကျေးလက်ဒေသ မီးလင်းရေး စီမံချက်အတွက် ပြည်ပချေးငွေထပ်မံရယူရန် ပြည်ထောင်စုလွှတ်တော်က သဘောတူလိုက်ခြင်းကြောင့် မြန်မာနိုင်ငံ၏ စုစုပေါင်းပြည်ပကြွေးမြီပမာဏသည် ကန်ဒေါ်လာ ၁ဝ ဒသမ ၂၃၄ ဘီလျံကျော်ရှိလာတော့မည်ဖြစ်သည်။
"
စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနသည် ကျေးလက်ဒေသ မီးလင်းရေးလုပ်ငန်းအတွက် အီတလီနိုင်ငံထံမှ ယူရို သန်း ၃ဝ ချေးယူရန် သြဂုတ် ၁၃ ရက်က ကျင်းပခဲ့သည့်ပြည်ထောင်စုလွှတ်တော် အစည်းအဝေးတွင် သဘောတူလိုက်သည်။ ၎င်းပမာဏသည် သြဂုတ် ၁၅ ရက် ငွေလဲလှယ်နှုန်း ပေါက်စျေးအရ ကန်ဒေါ်လာ ၃၄ ဒသမ ၂၅ သန်းကျော် (တစ်ယူရိုလျှင် ကန် ၁ ဒသမ ၁၄၁၈ ဒေါ်လာ) တန်ဖိုးရှိနေသည်။
မြန်မာနိုင်ငံ၏ ပြည်ပကြွေးမြီပမာဏသည် ယခု ၂ဝ၁၈ ခုနှစ်၊မတ် ၃၁ ရက်အထိ စာရင်းများအရ ကန်ဒေါ်လာ ၁ဝ ဒသမ ၂ဝ ဘီလျံအထိရှိနေဆဲဟု စီမံကိန်းနှင့်ဘဏ္ဍာရေးဝန်ကြီးဌာန၊ ပြည်ထောင်စုဝန်ကြီး ဦးစိုးဝင်းက ဇူလိုင် ၂၃ ရက်လွှတ်တော်အစည်းအဝေးတွင် လွှတ်တော်သို့ တင်ပြထားသည်။
''ပြည်ပချေးငွေရယူတိုင်း နိုင်ငံနစ်နာတာတော့မဟုတ်ဘူး။ ဘယ်ကဏ္ဍတွေမှာအသုံးချမလဲ၊ ဘယ်လောက် အကျိုးရှိမလဲ ဆိုတာကသာ အဓိကကျတယ်။ အခုနောက်ပိုင်းမှာ အစိုးရက ချေးငွေကိုသေသေချာချာစိစစ်ပြီးတော့မှ ခွင့်ပြုလာတာကို တွေ့ရတယ်။ ကျွန်တော်တို့ ကြည့်ရမှာက လုပ်ငန်းတွေကို တကယ်အောင်မြင်အောင် အကောင်ထည်ဖော်လားဆိုတာသာ စောင့်ကြည့်ဖို့ လိုမှာပါ''ဟု NLD စီးပွားရေးအကြံပေးကော်မတီ အဖွဲ့ဝင် ဦးရဲမင်းဦးက ပြောသည်။
၎င်း ယူရိုသန်း ၃ဝ ပြည်ပချေးငွေကို ပြန်ဆပ်ကာလ ၁ဝ နှစ်ဆိုင်းငံ့ခွင့်နှင့် အတိုးမဲ့ချေးငွေဖြစ်နေခြင်းကြောင့်ချေးယူရန် လွှတ်တော်က အတည်ပြုလိုက်ခြင်းလည်းဖြစ်သည်။ ချေးငွေပြန်ဆပ်ခြင်းအတွက်၂ဝ၃၆−၃၇ ဘဏ္ဍာနှစ်မှသာ တစ်နှစ်လျှင် ယူရိုသုံးသန်းနှုန်းဖြင့် ပြန်လည်ပေးဆပ်ရမည်ဟု စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာန၊ ဒုတိယဝန်ကြီး ဦးလှကျော်က လွှတ်တော်တွင် တင်ပြဆွေးနွေးခဲ့သည်။ထို့ပြင် စိုက်ပျိုးထုတ်လုပ်လုပ်ငန်းများ တိုးတက်စေရေးအတွက် လိုအပ်သည့် အထောက်အကူများပေးနိုင်ရန်ဟုဆိုကာ စိုက်ပျိုးရေး၊ မွေးမြူရေးနှင့် ဆည်မြောင်းဝန်ကြီးဌာနက အာရှဖွံ့ဖြိုးရေးဘဏ် ADB ထံမှ ကန်ဒေါ်လာ ၄ဝ ဒသမ ၅ သန်း ကိုထပ်မံရယူနိုင်ရေးအတွက်လည်းလွှတ်တော်တွင် အဆိုတင်သွင်းထားသည်။
ADB ချေးငွေအတွက်မူလွှတ်တော်က ခွင့်ပြုအတည်ပြုခြင်း မရှိသေးသော်လည်း လွှတ်တော်အမတ်အများစုက ကန့်ကွက်မှု မရှိကြောင်း ဆွေးနွေးမှုများ ရှိခဲ့သည်။လက်ရှိတွင် မြန်မာနိုင်ငံက ပြန်လည်ပေးဆပ်ရန် ကျန်ရှိကြွေးမြီစာရင်းများအနက် ADB ဘဏ် ချေးငွေ ကန်ဒေါ်လာ ၅၇၂ ဒသမ ၅ဝ သန်း၊ ကမ္ဘာ့ဘဏ်အုပ်စုဝင် နိုင်ငံတကာဖွံ့ဖြိုးရေးအဖွဲ့ IDA မှ ၁ ဒသမ ၁၉ ဘီလျံ၊တရုတ်ချေးငွေ ကန်ဒေါ်လာ လေးဘီလျံကျော်၊ ဂျပန်ချေးငွေ ကန် ၂ ဒသမ ၄၇ ဘီလျံကျော် ရှိနေသည်။
နှစ်စဉ် လျပ်စစ်စွမ်းအင် လိုအပ်ချက် ၁၂ ရာခိုင်နှုန်းတိုးတက်နေသည့် ဗီယက်နမ်တွင် ဆိုလာစွမ်းအင်အား အဓိက ပြန်လည်ပြည့်ဖြိုးမြဲစွမ်းအင် အဖြစ် အသုံးပြုမည်
"


	စီးပွားရေးတိုးတက်နေပြီး နှစ်စဉ် လျပ်စစ်စွမ်းအင် လိုအပ်ချက် ၁၂ ရာခိုင်နှုန်း တိုးတက်နေသည့် ဗီယက်နမ်တွင် ဆိုလာစွမ်းအင်ကို ပိုမို အသုံးပြုသွားမည်ဟုဆိုသည်။  ဗီယက်နမ် အစိုးရကခန့်မှန်းသည့် နှစ်စဉ် လျပ်စစ်စွမ်းအင် လိုအပ်ချက်မှာ ၂၀၂၀တွင် ကီလိုဝပ်နာရီ၂၆၅ဘီလီယံ၊ ၂၀၃၀တွင် ကီလိုဝပ်နာရီ ၅၇၀ ဘီလီယံဟု ဆိုသည်။
"
ယင်းသို့ စွမ်းအင်တိုးတက်လိုအပ်ချက်မှာ အလျင်အမြန်မြို့ပြဖွံ့ဖြိုးမှုနှင့် စက်မှုလုပ်ငန်များ တိုးတက်မှုကြောင့်ဟုဆိုသည်။ လက်ရှိတွင် ဗီယက်နမ်၌ အလျင်အမြန်လျော့နည်းလာနေသော ကျောက်မီးသွေး၊ဓာတ်ငွေ့စသည့် တွင်းထွက်စွမ်းအင်မှ ကီလိုဝပ်နာရီ၁၇၀ ဘီလီယံ၊ထုတ်လုပ်နေသည်။ ဗီယက်နမ် စွမ်းအင်အစီရင်ခံစာအရ စီးပွားရေးတိုးတက်နေပြီး နှစ်စဉ် လျပ်စစ်စွမ်းအင် လိုအပ်ချက် ၁၂ ရာခိုင်နှုန်း တိုးတက်နေသည့် ဗီယက်နမ်တွင် ထုတ်လုပ်မှုစရိတ်လွန်စွာမမြင့်မားစေဘဲ ထုတ်လုပ်မည့် ဆိုလာစွမ်းအင် စသည့် ပြန်လည်ပြည့်ဖြိုးမြဲစွမ်းအင် ကို ပိုမို အသုံးပြုသွားမည်ဟုဆိုသည်။
ဗီယက်နမ် စွမ်းအင်အစီရင်ခံစာအရ အနာဂတ်တွင် ဆိုလာစွမ်းအင် သည်ဗီယက်နမ်၏ အဓိက ပြန်လည်ပြည့်ဖြိုးမြဲစွမ်းအင် တစ်ရပ်ဖြစ်ရန် ကြိုးပမ်းမည်ဟုဆိုသည်။ဗီယက်နမ် ဆိုလာစွမ်းအင်မှာ ၂၀၁၇နှစ်ကုန် တွင်  ၇မီဂါဝပ်မှ ၂၀၂၀တွင် ၈၅၀မီဂါဝပ်အထိ ထုတ်လုပ်ပြီး နိုင်ငံ့ စွမ်းအင်ထုတ်လုပ်မှု စုစုပေါင်း၏ ၁ဒသမ၆ ရာခိုင်နှုန်း ရှိစေမည်ဖြစ်ကြောင်း သိရသည်။
ထို့ပြင် ၂၀၃၀တွင် ၁၂၀ဝ၀မီဂါဝပ်အထိ ထုတ်လုပ်ပြီး နိုင်ငံ့ စွမ်းအင်ထုတ်လုပ်မှု စုစုပေါင်း၏ ၃ဒသမ၃ ရာခိုင်နှုန်းရှိစေမည်ဖျြစ်ကြောင်း သိရသည်။လတ်တလောတွင် ဗီယက်နမ် လျပ်စစ်ဌာနက မီဂါဝပ် ၂၀ဝ၀ရှိ ဆိုလာစီမံကိန်းများကို ခမ်းဝှာ၊ ကွန်တွမ်၊ နင်းသွန်၊ ဘင်သွမ်း၊ ဒေါင်ငိုင် ဒေသများတွင် တည်ဆောက်လျက်ရှိသည်။
