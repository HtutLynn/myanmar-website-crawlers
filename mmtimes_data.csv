သက္ကရာဇ်ဟောင်းထဲက မလက္ကာမြို့လေး
"

	ကမ္ဘာပထဝီအနေအထားမှာ အချက်အချာကျတဲ့ မလက္ကာရေလက်ကြားဟာ နိုင်ငံတကာဆက်ဆံရေးမှာလည်း မဟာဗျူဟာကျတဲ့ နေရာတစ်ခုအဖြစ် ကျော်ကြားတယ်ဆိုတာ အားလုံးသိပြီးဖြစ်မှာပါ။
"
မလက္ကာရေလက်ကြားက စိတ်ဝင်စားစရာကောင်းသလို စီးဝင်နေတဲ့ မလက္ကာမြစ်ရဲ့ မြစ်ကမ်းတစ်ဖက်တစ်ချက်စီမှာရှိတဲ့ ရှေးအကျဆုံးမြို့ထဲက တစ်မြို့ဖြစ်တဲ့ မလက္ကာမြို့ကလည်း ဆွဲဆောင်မှုအပြည့်ပါပဲ။ ၂ဝ၁၃ ခုနှစ် တရုတ်နိုင်ငံရဲ့ ပင်လယ်ပိုးလမ်းမစီမံကိန်း အခြေစိုက်မြို့တစ်မြို့ဖြစ်တဲ့ မလက္ကာမြို့ကို ရှေးတုန်းက ကိုတာမလက္ကာလို့ခေါ်ခဲ့ပြီး ရှေးကျလွန်းလို့ ၂ဝဝ၈ ခုနှစ်ကတည်းက ယူနက်စကို စာရင်းဝင်ခဲ့ပါတယ်။
အနီရောင် သမိုင်းဝင်အဆောက်အအုံဟောင်းတွေနဲ့ တည်ဆောက်ထားတဲ့ ဒီမြို့ရဲ့ထူးခြားချက်က နိုင်ငံခြားသားတွေကို ပိုင်ဆိုင်မှုသတ်မှတ်ချက်နဲ့အတူ အိမ်ဝယ်ခွင့်ပေးထားတာပါ။ မလက္ကာရဲ့ အိမ်ခြံမြေစျေးနှုန်းက မလေးရှားမြို့တော် ကွာလာလမ်ပူလောက်နီးနီး ရှိပါတယ်။ စင်ကာပူနိုင်ငံနဲ့ အလွန်နီးနေတဲ့ ဒေသတစ်ခုဖြစ်တာမို့ ဘတ်စ်ကားတွေလည်း နာရီအပိုင်းအခြားလိုက် နှစ်နိုင်ငံကြားပြေးဆွဲတယ်လို့ သိရပါတယ်။ မလေးရှားနိုင်ငံရဲ့ သမိုင်းဝင်အဖြစ်အပျက်တွေ ရှိနေတဲ့ မလက္ကာမြို့လေးကို စင်ကာပူနိုင်ငံဘက်က အလည်လာရောက်သူတွေ ပိုများနေပါတယ်။
၂ဝ၁ဝ ပြည့်နှစ် စာရင်းဇယားအရ လူဦးရေ လေးသိန်းဝန်းကျင်သာရှိတဲ့ မြို့လေးမလက္ကာမှာ မလေးရှားနိုင်ငံ ဘာသာစကားကို ပြောကြားကြပေမဲ့လည်း ကိုယ်ပိုင်အသံနေအသံထားနဲ့ ပြောဆိုကြတာတွေလည်း ရှိကြပါတယ်။
ဥရောပတိုက်သားတွေ မလက္ကာမြို့ကို တိုက်ခိုက်သိမ်းပိုက်ရယူခဲ့စဉ်ကတည်းက မြို့မှာ ယဉ်ကျေးမှုပေါင်းစုံ စုဝေးရာနေရာတစ်ခု ဖြစ်နေခဲ့ပြီးဖြစ်ပါတယ်။ မလက္ကာမြို့ဟာ မလက္ကာဆူလတန်ဘုရင် လက်ထက်ကတည်းက တရုတ်ကုန်သည်တွေ၊ ရွှေ့ပြောင်းအလုပ်သမားတွေ လာရောက်လုပ်ကိုင်ခဲ့ရတဲ့ ကုန်သွယ်ရေးဖွံ့ဖြိုးတဲ့ ဒေသတစ်ခု ဖြစ်ခဲ့ပါတယ်။ ဒါကြောင့်လည်း ဥရောပနိုင်ငံတွေဖြစ်တဲ့ ပေါ်တူဂီ၊ ဒတ်ချ်၊ အင်္ဂလန်တို့က ဒီဒေသရဲ့ ဖြစ်ထွန်းတဲ့စီးပွားရေးအကွက်အကွင်းကို မြင်ပြီး ရယူသိမ်းပိုက်ခဲ့တဲ့ ဒေသတစ်ခုပါ။ အခုလက်ရှိအချိန်မှာတော့ မူလကုန်သွယ်ရေးလုပ်ငန်းထက် ခရီးသွားလာရေးလုပ်ငန်းကို ပိုမိုအားထားလာတဲ့ မြို့လေးလည်း ဖြစ်ပါတယ်။
ရှေးဟောင်း မလက္ကာမြို့မှာ ယူနက်စကို စာရင်းဝင်တဲ့နေရာက စုစုပေါင်း ဧက ၁ဝဝ ကျော်ကျော်လောက်ဆိုတော့ နေရာပမာဏ ကြီးမားတာတော့ မဟုတ်ပါဘူး။ အဲဒီတော့ လည်ပတ်ဖို့အတွက် ရက်အများကြီးလည်း မလိုတော့ဘဲ အချိန်တိုအတွင်းမှာ နှံ့စပ်အောင် လည်ပတ်နိုင်ပါတယ်။ ရှေးဟောင်းဒေသအဖြစ် သတ်မှတ်ထားတဲ့ ဧရိယာထဲမှာ ခရီးသွားတိုင်း မသွားမဖြစ် အရောက်သွားကြတဲ့ထဲမှာ Jonker Street လည်း ပါဝင်ပါတယ်။ သူက မလက္ကာမြို့ရဲ့ ရှေးဟောင်းတရုတ်တန်း (China Town) လေးပဲဖြစ်ပြီး ရှေးနှစ်ပေါင်း များစွာက တရုတ်အဆောက်အအုံလေးတွေကို လမ်းတစ်လျှောက်မှာ မြင်တွေ့ရသလို အဆောက်အအုံတစ်ခုစီတိုင်းမှာလည်း အမှတ်တရ လက်ဆောင်ပစ္စည်း ရောင်းတဲ့ဆိုင်တွေ၊ အနုပညာပစ္စည်းရောင်းတဲ့ ဆိုင်တွေ၊ ဒေသထွက်ပစ္စည်း ရောင်းတဲ့ဆိုင်တွေက နေရာယူတည်ခင်း ထားကြပါတယ်။ မလက္ကာမြစ်ကမ်းနဘေးမှာ တည်ရှိတာမို့ အေးအေးလူလူ လမ်းလျှောက်လို့ ရနိုင်ပေမဲ့ တွေ့ရတဲ့ လူငယ်အများစုကတော့Jonker Walk Street အဝင်မှာရှိတဲ့ နာမည်ကျော်ဘရန်းဒ်ဆိုင်တွေမှာပဲ အချိန်ကုန်လေ့ရှိကြပါတယ်။
ပေါ်တူဂီနိုင်ငံသားတွေရဲ့ ပုံစံတူသင်္ဘောကို ပြတိုက်အဖြစ် ပြောင်းလဲပြင်ဆင်ထားတဲ့ Maritime Museum of Malacca မှာ ဝင်ကြေးကို ၁ဝ ရင်းဂစ် သတ်မှတ်ထားပါတယ်။ ဒီကြီးမားလှတဲ့ သင်္ဘောကြီးဟာ ပုံစံတူလုပ်ထားတာဆိုပေမဲ့လည်း တည်ဆောက်ခဲ့တဲ့နှစ်တွေအရ ရှေးဟောင်းအငွေ့အသက် အတော်လေးရတဲ့ ပြတိုက်တစ်ခုလို့ ဆိုနိုင်ပါတယ်။ အဲဒီသင်္ဘောကြီးရဲ့ လမ်းတစ်ဖက်မှာတော့ အမှတ်တရပစ္စည်းတွေ၊ လူသုံးကုန်တွေ ရောင်းချတဲ့ စျေးတန်းလေးရှိပြီး စျေးမှန်တာမို့ လူမပြတ် စည်ကားနေတတ်ပါတယ်။
ရှေးဟောင်းမလက္ကာမြို့မှာ တစ်မြို့လုံး ရှေးဟောင်းအဆောက်အအုံတွေနဲ့ချည်းမို့ ရာစုနှစ်ဟောင်းတွေဘက် အလည်ပြန်ရောက်သွားသလိုပါပဲ။ ၁၅၂၁ ခုနှစ်က တည်ဆောက်ခဲ့တဲ့ St. Paul's Churchဘုရားကျောင်းလည်း တည်ရှိပြီး အရှေ့တောင်အာရှမှာတော့ ရှေးအကျဆုံး ခရစ်ယာန် ဘုရားကျောင်း ဖြစ်ပါတယ်။ အခုလက်ရှိအချိန်မှာ အမိုးအကာမရှိဘဲ အတော်ပျက်စီးနေပေမဲ့ ဘုရားကျောင်းဝင်းထဲမှာ ဂူသင်္ချိုင်းအဖုံးတွေလို့ ယူဆရတဲ့ အရာဝတ္ထုတွေ ခပ်များများလည်း တွေ့ခဲ့ရပါတယ်။
ဘုရားကျောင်းဝင်းထဲမှာ အကြွေစေ့တွေ၊ ပိုက်ဆံတွေကို ထည့်ပစ်ပြီး ဆုတောင်းတဲ့နေရာတစ်ခုလည်း ထူးထူးခြားခြားတွေ့ရသလို ကျောင်းဝင်း ဧရိယာထဲမှာ ဒတ်ချ်လူမျိုးတွေရဲ့ ရှေးဟောင်းဂူသင်္ချိုင်းလည်း ရှိနေပါတယ်။ ဘုရားကျောင်းတည်ရှိရာ တောင်ခြေမှာတော့ ဖာမိုတာခံတပ် ရှိနေပြီး ရှေးဟောင်းအမြောက်တွေလည်း တအံ့တသြ မြင်တွေ့ခဲ့ရပါတယ်။ အဲဒီအနားဝန်းကျင်ကတော့ ဒတ်ချ်လူမျိုးတွေရဲ့ ရုံးစိုက်ရာအဆောက်အအုံ အများအပြားကို ပြတိုက်အဖြစ် ပြန်လည်ဖန်တီးပြီး ရှေးဟောင်းအငွေ့ အသက်တွေကို ထိန်းသိမ်းထားပါတယ်။
ယူနက်စကိုရဲ့ ရှေးဟောင်းအမွေအနှစ်အသိအမှတ်ပြု အဝန်းအဝိုင်း လေးဟာ ကျဉ်းတယ်လို့ ထင်ရပေမဲ့ တကယ်တမ်း အလည်သွားရင်တော့ စိတ်ဝင်စားစရာနေရာတွေပြည့်နေပြီး လည်ပတ်စရာများတဲ့မြို့ တစ်မြို့ပါပဲ။ ခရစ်ယာန်ကက်သလစ်ဘာသာဝင်တွေရဲ့ နှစ်ရာချီရှိတဲ့မှတ်တမ်းတွေ၊ ဒတ်ချ်စစ်သားတွေရဲ့ ဂုဏ်ပြုမှတ်တမ်းတွေရှိတဲ့ ထူးခြားတဲ့ ဗိသုကာ လက်ရာတွေနဲ့ ဘုရားကျောင်း Christ Church Melaka၊ ၁၈၉၆ ခုနှစ်ကတည်းက တည်ဆောက်ထားတဲ့ တရုတ်လူမျိုးတို့ရဲ့ ရှေးဟောင်းအမွေအနှစ်ပြတိုက် Baba Nyonya ၊ သစ်သားနဲ့တည်ဆောက်ထားတဲ့ မလက္ကာစော်ဘွားနန်းတော်၊ ရှေးဟောင်းဒတ်ချ်လူမျိုးတွေ ရုံးစိုက်ရာဌာနဖြစ်ခဲ့ပြီး လက်ရှိမှာ သက်တမ်းအရင့်ဆုံးအဆောက်အအုံ အဖြစ်ယူဆရတဲ့ BukitCina၊ ရှေးဟောင်းတရုတ်သင်္ချိုင်း BukitCina နဲ့ Malacca Clock Tower နာရီစင်စတာတွေ ရှိပါတယ်။
အခုခတ် တည်ဆောက်ထားတဲ့ မလက္ကာမြို့ကို အပေါ်စီးကကြည့်လို့ရတဲ့ Menara Taming Sari ကိုတော့ အဝေးကပဲ လှမ်းမျှော်ကြည့်ခဲ့သလို မလက္ကာမြို့ရဲ့ ချစ်စရာအရောင်စုံလှတဲ့ ဆိုက်ကားလေးတွေကိုလည်း မှတ်မှတ်ရရ တွေ့ခဲ့ရပါတယ်။ မလက္ကာမြို့အကြောင်းကို ပြောဖို့ကျန်တာကတော့ အစားအသောက်ပါပဲ။ ယဉ်ကျေးမှုတွေစုံတဲ့ ဒေသဖြစ်တာမို့ ရိုးရာအစားအသောက်ဆိုင်တွေလည်း ပေါသလို တရုတ်အစားအသောက် ဆိုင်တွေကလည်း ကောင်းမှကောင်းလို့ပဲ ရည်ညွှန်းချင်ပါတယ်။
ခရီးသွားလာရေးမြို့တစ်မြို့ဖြစ်တဲ့ မလက္ကာမြို့မှာ ၂ဝ၁၇ ခုနှစ်က စာရင်းဇယားအရ ခရီးသွားပေါင်း ၁၆ ဒသမ ၇ မီလျံ လာရောက်လည်ပတ်ခဲ့ပါတယ်။ ပြည်နယ်အစိုးရကတော့ ခရီးသွားလာရေး ဝင်ငွေအပြင် မလက္ကာကို ရင်းနှီးမြှုပ်နှံမှု များပြားလာအောင် ကြိုးစားနေတယ်လို့ ဆိုပါတယ်။
